<p>Po dlouhé době jsem si zahrál hru, která mě opravdu bavila a nezačala nudit během celé doby, co jsem jí hrál.</p>

<!--break-->

<p>Celý titul zní UNTRUSTED - THE CONTINUING ADVENTURES OF DR. EVAL. Jedná se hru licencovanou pod <a href="http://creativecommons.org/licenses/by-nc-sa/3.0/">CC-BY-NC-SA</a>, tedy pro nekomerční účely volně dostupné dílo, jehož zdrojové kódy jsou <a href="https://github.com/AlexNisnevich/untrusted">přístupné</a> na githubu a hra samotná je k dispozici online: <a href="http://alexnisnevich.github.io/untrusted/">http://alexnisnevich.github.io/untrusted/</a> </p>


<p>Untrusted je tak trochu netradiční hra, protože její cílové publikum tvoří programátoři. V podstatě se dá říct, že bez schopnosti porozumět JavaScriptu se nedostanete ani přes první, nejlehčí level. Hra se nese v retro duchu, kdy vás hned po spuštění přivítá primitivní, ale kouzelná ASCII grafika ve stylu Nethacku či DwarfFortress, která používá ten nejvýkonnější známý renderovací engine - váš mozek. Aby jste se dostali do nálady, hraje vám k tomu fajnová osmibitová muzika.</p>


<p><br />
<a href="/images/screenshots/3/4/210643-untrusted-4916889393379482055.png"><img src="/images/screenshots/3/4/210643-untrusted-5310981534375118828.png" /></a><br />
(<em>@ představuje vás, ⎕ představuje východ. Co může být ⌘?</em>)<br /><br />
</p>


<h2>Příběh</h2>
<p>Ve hře hrajete za postavu doktora Evala (na mapě zobrazen jako @), který byl uvězněn a nyní se musí dostat z vězení a získat Algoritmus. V tomto snažení mu pomáhá tajemný přítel, který mu do vězení propašuje to nejlepší, co si může každý vězeň přát - počítač. Nyní je tedy na vás, aby jste dostali z vězení úpravou zdrojových kódů vaší cely a unikli východem, který je symbolizován jako modrý obdélník.</p>


<p><br />
<a href="/images/screenshots/3/4/210643-untrusted-299261921285458467.png"><img src="/images/screenshots/3/4/210643-untrusted-8000353647246325119.png" /></a><br />
(<em>Hurá, získali jste počítač. Nyní hra teprve začíná.</em>)<br /><br />
</p>

<p>K vaší smůle však nemáte write přístup k celému kódu, jen k jeho části, takže se musíte čím dál víc a víc snažit, aby jste unikli pronásledovatelům, kteří vám budou klást do cesty čím dál složitější překážky. Ti na vás také v pozdějších úrovních nasadí validační funkci, která vám zabraní upravovat si pravidla reality úplně podle sebe. Přibudou také různí roboti a strážci, či zákeřnosti jako otočení dimenze.</p>


<h2>Hodnocení</h2>
<p>Co se mi na hře nejvíc líbilo je hratelnost, příběh a nápad upředený do kombinace, která se dnes moc často nevidí. Ačkoliv jsem zpočátku hrou nechtěl zabíjet moc času, zvědavost mi prostě nedala a musel jsem jí dohrát, což mi zabralo přibližně tři hodiny. Některé úrovně byly velmi jednoduché, jiné (teleporty) mi zabraly desítky minut přemýšlení a zkoušení. Abych se z nich dostal, musel jsem napsat přes 50 řádků kódu.</p>


<p>Jednotlivé úrovně jsou dostatečně sofistikované, aby vám daly zabrat a obsahují různé počty všemožných objektů a definic jejich chování, zároveň je však jejich zdrojový kód dost jednoduchý a krátký, aby se dal prakticky bezezbytku pochopit v krátkém čase. Tvůrcům se podařilo unikátně vyvážit délku zdrojového kódu, který musíte přečíst a nastudovat, a vytvořit zajímavou sebereferenci, kdy je cílem hry v podstatě uniknout ze hry pomocí úprav kódu samotné hry.</p>


<p>Výše zmiňovaný aspekt přináší další dnes moc nevídaný prvek hry, a to vysokou variabilitu jak vyřešit každou úroveň. Díky programátorskému principu hry existuje nespočet způsobů, jak level dohrát. Hru jsem hrál ve stejnou dobu, jako dva další lidi z IRC a všichni jsme používali úplně jiná řešení a triky. <tt>&lt;spoiler&gt;</tt>Někdo například v prvním levelu vytvoří mezeru ve zdi, jiný zdi nechá úplně zmizet a další si zase přidá exit hned vedle svých souřadnic.<tt>&lt;/spoiler&gt;</tt> Čím vyšší level, tím víc možností, které se vám budou nabízet a tím víc způsobů, jak ho vyřešit. Více však máte také omezení a nepřátel, což vás nutí vymýšlet originální způsoby.</p>


<p>Hra není pro úplné programátorské začátečníky a některé úrovně hodnotím jako dost těžké pro všechny, kdo v JavaScriptu programují jen výjimečně. O to větší však bylo moje potěšení ze hry a závěrečné úrovně mi připravily skvělé zážitky, kdy jsem jak Neo nechal popadat kulky nepřátel a změnil samotnou podstatu herního matrixu tak, aby pracoval pro mě, nikoliv pro ně. V jaké jiné hře by jste mohli udělat a zažít něco takového?</p>


<!--
    Written in CherryTree, converted to HTML by cherrytree2html.py

    - http://www.giuspen.com/cherrytree/
    - https://github.com/Bystroushaak/cherrytree2html.py
-->