<p>Existuje Miriam? A co Jardík? Je Odin skutečně takový zarytý kapitalista?</p>

<!--break-->

<p>Internet je zvláštní místo. Díky stále ještě poměrně účinné pseudoanonymitě je možné se vydávat za kohokoliv, koho chcete. Vždy mě dokáží překvapit lidé, kteří to nepochopí, a buďto dotyčného shazují, žádají po něm důkaz, či mu to bez výhrad žerou. Přitom je to naprosto nepodstatné.</p>


<p>Osobně mi to došlo docela brzo, po roce, nebo dvou, co jsem měl internet doma a každý den ho používal. Některým lidem to však nedojde ani po letech, protože stále žijí v zajetí vztahů a zvyků z <i>meatspace</i>.</p>


<h2>Král machometánů</h2>
<p>Zkusme si takovou malou variantu na <a href="http://cs.wikipedia.org/wiki/Turing%C5%AFv_test">turingův test</a>, který se běžně používá k hodnocení úspěšnosti umělé inteligence.</p>


<p>Dejme tomu, že přijdeme k hoře machometánů, do které byl zazděn Lhář a Král machometánů. Každý z nich žije ve své malé kobce, ze které není úniku a jediný způsob jak se s ním dorozumět je na něj zakřičet a poslouchat zvuky z úzké trhliny, která slouží k vhazování jídla.</p>


<p>Jak zjistíme, kdo z nich je Král machometánů a kdo Lhář?</p>


<p>Můžeme jim pokládat otázky. Problém je, že nevíme vůbec nic o machometánech, tudíž nejsme schopni z nich odvodit, kdo je Král a kdo Lhář. Jediná naše šance může být když se někdo z nich přizná, nebo začne dělat podstatné chyby (i tak se ale může stát, že se třeba zbláznil, nebo je lhářem i Král).</p>


<p>Co z toho plyne?</p>


<p>Nezáleží kdo je Král a kdo je Lhář. Pokud se s daným člověkem nikdy nepotkáme, pokud nevíme nic o machometánech a pokud od něj nepotřebujeme nic, co by se vztahovalo k životu skutečného Krále machometánů, může nám to být jedno.</p>


<p>Dokud se naše vztahy pohybují na úrovni vyměňování informací, bez vztahu k jejich předchozímu životu, poslouží nám stejně dobře Král, jako Lhář. Naopak, pokud si jednoho z nich vybereme a s druhým přestaneme komunikovat, či ho urazíme, existuje 50% šance, že jsme neprávem osočili Krále ze lži.</p>


<p>Racionální je tedy nesnažit se zjistit, kdo je Král a kdo Lhář, ale komunikovat s oběma. To, jestli mluvíme s Králem, nebo Lhářem neukazuje jestli umí dobře vyprávět, jestli dokáží napsat knihu, vymyslet nějakou zajímavou teorii, spočítat matematický výpočet, či zda je zajímavým společníkem.</p>


<h2>Nepodstatnost identity</h2>
<p>Výše uvedený příklad ilustruje, proč je konkrétní identita na internetu ve většině případů nepodstatná. Pokud se s protějškem nikdy nepotkáte, může vám být naprosto ukradená jeho pravá identita. To podstatné je, jak se projevuje a nakolik se na něj dá spolehnout.</p>


<p>Pokud si píšete s devítiletou školačkou, která dokáže krásně malovat, záleží skutečně na tom, jestli je to školačka, nebo Franta Otruba? Pokud Franta chce být kawaii a rád se vyjadřuje jako malá holka a kreslí obrázky na jejich úrovni, může vám být jedno, jestli je to malá holka, nebo velký chlupatý Franta. Minimálně do té doby, dokud po něm budete požadovat interakce na čistě informační úrovni. A naopak. Pokud se malá školačka vydává za Frantu Otrubu, nemusí vám na tom vůbec záležet, pokud ho zvládne dostatečně dobře emulovat.</p>


<h2>Kdy je identita podstatná</h2>
<p>Samozřejmě, výše uvedené neplatí, pokud se někdy plánujete setkat, nebo pokud potřebujete konkrétní osobu použít jako referenci. Obecně v těch případech, kdy po dotyčném něco chcete. V diskuzích na abclinuxu vám to ale může být většinou jedno, protože i Lhář může být kvalitní spoludiskutér.</p>


<!--
    Written in CherryTree, converted to HTML by cherrytree2html.py

    - http://www.giuspen.com/cherrytree/
    - https://github.com/Bystroushaak/cherrytree2html.py
-->