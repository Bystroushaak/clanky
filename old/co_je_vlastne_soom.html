<html>
  <head>
    <meta http-equiv="content-type" content="text/html; charset=utf-8">
    <title>Co je vlastně soom?</title>
    <meta name="generator" content="CherryTree">
  </head>
  <body>
    <p>Začal jsem psát finální příspěvek do vlákna, které jsem založil ve webfóru, ale časem jsem si uvědomil, že je krapet velký a formátovací schopnosti v příspěvcích moc malé, proto ho sem vkládám jako UserText.</p>

    <p>I když můj <a href="http://www.soom.cz/index.php?name=webforum/show&thread_id=48075">původní dotaz</a> byl vcelku jednoduchý, stala se z toho nakonec diskuze nad smyslem zapojení se do děje na soomu, otázkami života a smrti a tak vůbec. Na začátku jsem se přitom zeptal na docela primitivní otázku:</p>

    <h2>Co je vlastně soom?</h2>
    <p>Vtipné je, že skoro nikdo se nad tím nezamyslel a všichni rovnou začali řešit problémy, které je trápí.</p>

    <p>Celá otázka přitom vznikla docela jednoduše - v záblesku inspirace mě napadla teorie portálů (viz níže), jenže když jsem si přečetl <a href="http://cs.wikipedia.org/wiki/Internetov%C3%BD_port%C3%A1l">definici portálu na wikipedii</a>, zjistil jsem že jsou to jen rozcestníky, což soom není. Pak jsem tu někde narazil na výraz e-zine, ale tím soom také není, protože podmínka je imho vydávání jakýchsi čísel, tedy vypuštění vícero článků najednou.</p>

    <p>Se zpožděním mě napadlo, že soom je "komunitní web", jenže kde je pak komunita? Soom se ani trochu nesnaží komunitu získat, či udržet, komunitním webem tedy také zrovna není, i když strukturou by tomu docela odpovídal.</p>

    <p>Pak jsem si říkal, jestli soom přeci jen není webový časopis, ale pak zase nesedí další věci.</p>

    <p>Byl jsem tedy docela zmatený, co vlastně admini ze soomu chtějí mít a co soom právě teď a tady je, takže jsem se zeptal..</p>

    <h1>Teorie komunitních portálů</h1>
    <p>Když se zamyslím nad tím jak vzniká článek, vyplyne mi rovnice, která se velice podobá matematickému popisu umělého neuronu:</p>

    <p>Na jedné straně je spousta vstupů, v podobě článků ostatních lidí, komentářů, vlastních zkušeností, přemýšlení nad problémy, různé náhodné události a zážitky. Tohle všechno je násobeno nějakými váhami, které jsou u každého člověka-neuronu v daný okamžik jiné, v závislosti na jeho předpokladech. Jakmile všechny prvky na vstupech přesáhnou nějakou prahovou hodnotu, vznikne na výstupu článek, který se objeví na vstupech dalších lidí-neuronů.</p>

    <p>Čím hustější je síť vstupů a čím častěji se na nich objevují informace, tím více článků a všelijakého obsahu vzniká, protože člověk-neuron má na svých vstupech víc obsahu, z jehož střípků může tvořit něco nového.</p>

    <p>Komunitní weby jsou to, čím je hlava pro neurony - schránka ve které si čvachtají a jsou spojeny těsněji, než když se vznášejí rozptýleny v prostoru. Co se objeví na výstupu jednoho člena komunity se většinou objeví poměrně rychle na vstupech všech ostatních aktivních členů komunity, díky čemuž dochází ke kladné zpětné vazbě a neustále vzniká nový obsah.</p>

    <p>Jakmile se člověko-neurony přestanou považovat za členy komunity, vypadnou z hlavy uchem a komunita přijde o spoje a obsah od tohoto člověko-neurona, čímž je kladná zpětná vazba slabší a pravděpodobnost odchodu dalších člověko-neuronů větší.</p>

    <p>Některé neurony mají lepší váhy a prahovou funkci, která jim umožňuje tvořit kvalitnější články častěji a snadněji než ostatní. Tito lidé jsou jádrem komunity, protože okolo nich se přirozeně nabalují ostatní a proto je budu nazývat super-člověko-neurony. Bohužel, jejich vyjíměčnost okolo nich nabaluje lidi jen pokud s nimi interagují a reagují na dění.</p>

    <p>Na soomu je super-člověko-neuron .cCuMiNn., protože tvoří skutečně kvalitní články poměrně často a pravidelně už několik let. Na stránkách <a href="http://dfens-cz.com">dfens-cz.com</a> je jím DFENS, okolo kterého se obalují ostatní tak jasně, že je to prakticky hmatatelné.</p>

    <h1>Výtěžek z webfóra</h1>
    <p>Abych se vrátil k tomu, že tohle byl původně příspěvek do webfóra - soom má v současnosti problémy. Proč? Protože .cCuMiNn. generuje variace na podobné téma a ostatní autoři dodávají povětšinou výstup, který není dost dobrý ani na to, aby z ostatních vyrazil něco jiného než nadávku v diskuzi.</p>

    <p>Analýzou vlákna, které se zvrhlo v řešení problémů, jsem dospěl k těmto závěrům:</p>

    <h2>Soomu umřela komunita</h2>
    <p>To není pomluva, nepřejícnost, nebo cokoliv podobného, pouhé posmrtné konstatování faktu.</p>

    <p>Je tu vůbec někdo kromě adminů, kdo může a odváží se říct: <i>"My, soom."</i> ?</p>

    <p>Prakticky všichni jenž byli mnou dotázáni se o soomu vyjádřili bez nějakého dlouhého zamýšlení negativně. Tohle je pravý obraz soomu v podvědomí lidí a pokud s tím admini nebudou něco dělat, vůbec nic se nezmění.</p>

    <p>Kromě obou adminů se objevilo jen pár trollů , kteří se soomu "zastali". Bohužel, se všemi kromě "Jurzic4a" sedím na IRC a tak jejich názor nějak nemůžu brát vážně, kor když se od soomu normálně distancují jak jen to jde. O Jurzic4a-ovi jsem pro změnu nikdy předtím neslyšel a registrovaný také není, proto jeho názor zrovna velkou váhu nemá.</p>

    <p>Nikdo jiný těm tlumočeným zprávám neodporoval, protože buď není nikdo jiný kdo by se považoval za komunitu, nebo všichni souhlasí. Smutné.</p>

    <h2>Admini zapomínají sestoupit mezi běžný lid</h2>
    <p>Admini na soom nezanevřeli a čas od času přidávají (kvalitní!) články, akce a chystají nové vymoženosti, což je určitě dobře. Problém je v tom, že jak ukázal můj thread, vůbec jim nedošlo, že hrají divadlo pro prázdný sál.</p>

    <p>Odtrhli jste se od reality a zatímco dříve nebyl rozdíl mezi adminy a komunitou, dnes jste jako císař zavřený v paláci, co dostává jen zprostředkované zprávy o svém lidu.</p>

    <h2>Všude samé XSS a SQLi</h2>
    <p>Za posledních pár let se zde neobjevil jediný <strong>článek</strong>, který by obsahoval nějakou magii. Když zajdu dva roky do minulosti, tak se zde nachází tak málo článků na jiné téma než webhacking, že bych je spočítal na prstech jedné ruky.</p>

    <p>UserTexts jsou na tom lépe a pestrost jim rozhodně nechybí, na druhou stranu se v nich mísí odpad s průměrem a jen velice zřídka nějaký kvalitnější článek. Chápu že absence dobrých uživatelských textů není nic co by mohli admini nějak ovlivnit, takže to neberte jako plané stěžování, ale konstatování faktu.</p>

    <h2>CMS zastaral</h2>
    <p>Redakční systém zastaral a ne že ne. Soom je prakticky stejný už od roku 2006, co jsem sem začal chodit. Za tu dobu se samozřejmě IT svět notně posunul a současný stav tak začíná být v některých ohledech skutečně nevyhovující.</p>

    <p>Několik nedostatků které mě tak narychlo napadají:</p>

    <p>Příspěvky do diskuze/webfóra nemají náhledy a BBCode se chová divně (viz třeba pre), takže člověk nikdy neví zda nezkurví celý layout stránky.</p>

    <p>Editor přidávání článků a user texts je jen jedna velká TextArea. Bylo by víc než vhodné přidat možnost zobrazení zdrojáku pod náhledem, aby se člověk pořád nemusel vracet tam a zpět, nějaké základní editační prvky by taky neškodily.</p>

    <p>Antispam ochrana není antispam ochrana. Před pár lety jsem i se svým tenkrát ještě nízkým python skillem za jeden večer napsal spambota, co tu bez potíží spamoval. Současný systém je jen nehorázná otrava pro ty co píšou rychle.</p>

    <p>Další skvělá vlastnost je, když soom vyplivne geniální hlášku "Formulář odeslal neplatný lístek". Ti zkušenější před každým odesláním radši ze strachu veškerý text vyselektují a schovají v bufferu, aby ho náhodou web nezahodil. Když ho pak pastnou zpět a dají odeslat, vyskočí na ně antispam a čekání 15 vteřin. Poté co počkají 15 vteřin, jejich příspěvek se postne jako nový subthread.</p>

    <p>Soom je nepřátelský k programátorům. Zkuste si přidat zdrojový kód do vašeho příspěvku - je to skoro nemožné. Není to tak dávno, co jsem zde v <a href="http://www.soom.cz/index.php?name=webforum/show&thread_id=48004#48008">jednom vláknu</a> chtěl přidat zdrojový kód a posral jsem celé vlákno, protože byl širší než zobrazovací pole. Na nějaké to obarvení syntaxe lze rovnou zapomenout, i když <a href="http://qbnz.com/highlighter/">GeSHi</a> je opensource a implementace obarvování pomocí něj je triviální (vážně!).</p>

    <p>Do webfóra není možné jednoduše vložit složitější link. Za to může nedostatečná implementace BBCode, která prostě neumožňuje vložit celý odkaz.</p>

    <p>Před přispěním do víc jak čtvrt roku starého threadu by se mělo zobrazit upozornění, že uživatel přispívá do již neaktivního threadu. Někteří lidé prostě nečtou datumy přidání příspěvků a reagují na třeba pět let mrtvé thready.</p>

    <p>Členění článků (rubriky) je nedostačující a podivné. Těch pár sekcí možná mohlo stačit před 8 lety, ale dneska je to o ničem. Mnohem vhodnější by byly tagy.</p>

    <p>Download sekce je k hovnu. Jsou v ní podsekce kde nic není a jiné jenž jsou přeplněné. Dělení na sekce imho podobně jako u user texts nestačí a chtělo by to tagy. Kdyby bylo po mém, celou download sekci bych zrušil a dal uživatelům právo uploadovat soubory (třeba jen zip, rar a další kontejnery) k UserTexts/blogům. Díky tomu by na soom možná sem tam někdo přidal svůj program, představil ho a ukázal základní práci. Další námět ke zlepšení je třeba git repositář a provázání s githubem.</p>

    <h2>UserTexts, Články a Blogy</h2>
    <p>Co jsou vlastně UserTexts a jaký je rozdíl mezi nimi a Články? Musí být tématicky nějak zaměřené, mají mít nějakou kvalitu? Opravdu mi to není jasné, protože totálně chybí jakýkoliv popis.</p>

    <p>Admini by se měli rozhodnout co to vlastně je a podle toho povolit offtopic přispívání, nebo jasně deklarovat k čemu ta sekce je a jaký je rozdíl mezi ní, blogem a články.</p>

    <h1>Léčba</h1>

    <p>Pokud se adminům zachce někdy komunitu kolem soomu resuscitovat z komatu, doporučil bych následující:</p>

    <h2>Offtopic blogování</h2>
    <p>Je velice dobře vidět na <a href="http://www.abclinuxu.cz">abclinuxu</a>, že jakmile se rozeběhnou blogy, komunita začne vytvářet obsah. Blogy jsou to co přináší kladnou zpětnou vazbu, protože nutí ostatní uživatele reagovat, připojit se několikrát za den a zkontrolovat diskuzi a prostě vytvářet další obsah. Díky blogům (popř. IRC) se lidé navzájem poznají, sdílí vlastní problémy a pomáhají si.</p>

    <p>Díky blogování na abclinuxu jsem se naučil psát a tak teď pro mě není problém napsat třeba článek na určité téma, jako je třeba úpadek jistého zeleného portálu.</p>

    <p>Být adminem soomu, dovolím každému založit vlastní blog, do kterého si může psát sebevětší sračky a blbosti. Z těchto blogů bych dělal výběr kvalitních, které by se zobrazovaly na titulní stránce jakožto články a autorům bych dával příspěvek, který je dnes nabízen za článek.</p>

    <p>Možná se to jeví jako malá změna oproti současnému konceptu UserTexts a Článků za peníze, ale věřte mi - každý nováček začíná zlehka a když nemá kde začít, nezačne. Psát se většina lidí kromě talentů musí někde naučit a k tomu by měly být blogy, které mají co nabídnout komunitě, ale náhodné čtenáře často nemusí zaujmout.</p>

    <h2>Opravte nedostatky CMS</h2>
    <p>Nejsou to nijak neopravitelné chyby, tak přeci nemůže být tak těžké je opravit. Soomu to zbytečně ubírá na použitelnosti.</p>

    <h2>Zaměřte se na programování</h2>

    <p>Soom v současnosti slouží jen jako trenažer pro lidské scannery XSS a SQLi. To je totálně k hovnu a fakt nechápu proč se na to admini tolik zaměřují a doslova přizpůsobují celý ráz soomu tomuto cíli, když na soomu není ani pořádná reklama, která by vydělávala prachy za zobrazení pasivními čtenáři. Působí to na mě jako běh proti zdi.</p>

    <p>Česká komunita potřebuje programátory, kteří ví co dělají, lidi jenž se nebojí myslet, zkoumají a hrají si. Vím že v Čechách je spousta takových lidí, ale soomu se vyhýbají obloukem, protože představuje přesný opak toho co potřebují a nemá jim co nabídnout.</p>

    <h2>Dejte lidem najevo, že o ně soom stojí</h2>
    <p>Přidejte nadpis, ať lidi píšou, jinak si budou připadat, že o ně nestojíte. Mě nikdy nikdo neřekl ať sem píšu, nikde jsem si nepřečetl, že o to někdo stojí. Lidi kteří jsou méně drzejší, nebo více stydlivější sem nikdy nenapíšou, protože mají pocit že o jejich obsah nestojíte.</p>

    <p>Založte howto, snažte se prostě všelijak podpořit tu masu pasivních čtenářů, co ze soomu sajou informace ať taky něco vrátí. Perte to do nich na každém rohu, přidejte třeba hyptnotické GIFy, ale hlavně se snažte. Nikdo se vám totiž vnucovat nebude a taky nevnucuje, proto je soom tam kde je.</p>

    <h1>Proč prakticky nepíšu na soom</h1>
    <p>Mám rozepsaných cca 30 článků/blogů a během minulého roku jsem napsal skoro dvě desítky blogů na abclinuxu, z nihž jeden měl přes 600 komentářů a stal se tak druhý nejkomentovanější blog měsíce.</p>

    <p>V "šuplíku" mám několik podrobných programátorských článků, z nichž si některé škrtly i o security a na abclinuxu se nehodí. Strávil jsem jejich psaním v pár případech přes deset hodin, přesto je na soom nevložím, rozhodně ne na soom v jeho současné podobě, a to i když vím, že bych za ně dostal s velkou pravděpodobností zaplaceno.</p>

    <p>Chci je vložit někam, kde budu moct sklidit nějaké vstupy, tedy do místa kde je komunita, která ty články nějak využije, přechroustá a NĚCO s nimi udělá - vyplivne impelementace pseudokódů, reakce v diskuzích a vůbec dá nějak najevo, že se objevily na jejich vstupech, takže z toho budu mít nějaký užitek. To na soomu není.</p>

    <p>Věřím, že existuje spousta dalších lidí, kteří jsou na tom stejně (independent třeba). Nic nepřidají, ne proto že by neměli co, ale proto že když to dají někam na své zapomenuté lokální stránky, vyjde to nastejno.</p>

    <h1>Závěr</h1>
    <p>Je na adminech jak na tohle zareagují. Uvědomuji si, že dělají těžkou práci a mají spoustu starostí, navíc kritizovat je snadné. Je mi jasné, že jsem se zaměřil na spoustu negativních věcí a úmyslně přehlížel ty dobré a funkční a za to se omlouvám. Pořád ale neznám odpověď na otázku kterou jsem položil na začátku:</p>

    <h2>Co je vlastně soom? A čím chcete aby byl?</h2><div align="left">
  </body>
</html>

