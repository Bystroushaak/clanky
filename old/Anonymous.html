<html><head><meta http-equiv="content-type" content="text/html; charset=utf-8"><title>Anonymous</title></head><body><p>Jsou jich plná média. Jejich zosobnění - maska Guye Fawkese na nás kouká z každých druhých novin, které se radostně chytají všeho, co se kolem Anonymous v internetu šustne. Většina lidí má však o Anonymous absolutně zkreslené informace, ukazující zásadní nepochopení celého konceptu. Obzvlášť mě to zarazilo zde na dfensu, protože jsem vždy měl za to, že se zde setkávají vysoce inteligentní lidé schopní udělat si vlastní názor a zjistit jak se věci mají. Bohužel se to však netýká tohoto případu, takže jsem se rozhodl situaci poněkud osvětlit.</p>

<p>Aby člověk mohl pochopit Anonymous, je nutné nejdříve zjistit, odkud se vzali. Na rozdíl od předpokladu mnohých se nevynořili jako naivní pseudo-hackerská skupina, ale ze všeho nejdříve jako komunita kolem diskuzního serveru 4chan.org.</p>

<h2>4chan</h2><p>Diskuzní server 4chan nemá v mnoha ohledech na internetu konkurenci. Jedná se o jedno z nejživějších fór (přesněji chanů), na kterém se denně objevují a mizí desetitisíce až statisíce nových příspěvků. Na rozdíl od ostatních fór zde není žádná historie, díky čemuž se jednotlivé konverzace podobají spíše chatu, než diskuzi ve fóru. To co tam dnes napíšete tam s největší pravděpodobností zítra nebude. Další, zdaleka ne poslední zvláštností je, že jsou tam obrázky. Spousty obrázků, které nejsou předmětem diskuze, ale její součástí - namísto textu příspěvků můžete svůj názor vyjádřit obrázkem.</p>

<p>Celý 4chan je rozdělený na takzvané <i>boardy</i>, neboli kategorie. Najdete tam kategorii pro Japonsko, kategorii pro techniku, kategorii pro auta, zvířata, oblečení, nebo kategorii pro cokoliv - proslulé <strong>/b/</strong>. Jak už název <strong>/b/</strong> napovídá, adresy jednotlivých kategorií jsou specifikovány zkratkami - kategorii pro zvířata najdete na adrese <a href="http://boards.4chan.org/an/">http://boards.4chan.org/an/</a>, takže se jí často říká <strong>/an/</strong>, kategorii pro fotografování na <a href="http://boards.4chan.org/p/">http://boards.4chan.org/p/</a>, náhodné diskuze na libovolné téma pak na <a href="http://boards.4chan.org/b/">http://boards.4chan.org/b/</a>, odkud pochází označení <strong>/b/</strong>.</p>

<p>V jednotlivých <i>boardech</i> se nacházejí vlákna, což jsou lineární (přidávané odshora dolu, bez podvláken) seznamy příspěvků, které se zobrazí po navštívení dané kategorie. Z každého vlákna se vám na jedné z 16 stran kategorie zobrazí zakládající a pět posledních příspěvků. Jelikož je vláken v dané kategorii velký počet, zobrazují se stránkovaně - na každé z 16 stránek se zobrazuje celkem 60 příspěvků z 10 vláken.</p>

<p>Pokud chcete založit nové vlákno, musíte napsat text, jenž bude tvořit tělo prvního příspěvku a přiložit obrázek, který se zobrazí nalevo od něj. Jakmile vlákno založíte, objeví se na titulní stránce (číslo 0) dané kategorie. Pokud do vašeho vlákna někdo přidá nový příspěvek (ať už textový, nebo obrázkový), vlákno se přesune na první místo na straně 0 v dané kategorii.</p>

<p>Z výše uvedeného vyplývá, že počet vláken v dané kategorii je omezený na 160 a s každým novým vláknem které se objeví na první pozici první stránky zároveň zmizí vlákno které bylo na poslední pozici poslední stránky. Proto 4chan nemá žádnou historii - vlákna přežívají jen do té doby, dokud o ně uživatelé mají zájem, nebo dokud nepřekročí maximální počet příspěvků.</p>

<p>Na 4chanu je zvykem, že pokud se uživatel nepodepíše, zobrazí se místo jeho jména výraz <i>Anonymous</i>.</p>

<h2>/b/</h2><p><strong>/b/</strong>, neboli random (náhodná) diskuze je jednou z nejživějších kategorií na 4chanu. Najdete tam VŠECHNO - od vláken o anarchismu, rasistická vlákna, vlákna fotek mrtvol, vlákna o seriálu My little ponny, vlákna o tom jak se stát hackerem, vlákna o kreslení, vlákna o konci světa, vlákna o bolácích na ruce, interaktivní komiksy, které jsou kresleny v realtime na přání právě diskutujících, celé tuny porna <strong>všeho</strong> druhu a také spoustu vláken jenž obsahují věci, které by vás v životě nenapadly. Věci, které vás budou budit ze spaní, které vám zničí váš pohled na svět a zrujnují všechny vaše dětské vzpomínky. Pokud dokážete vydržet delší dobu v <strong>/b/</strong>, zjistíte, že vás už nic nemůže šokovat.</p>

<p>Datový tok této kategorie je tak velký, že když po jejím načtení dáte obnovit stránku, vlákna která jste viděli před pár vteřinami jsou již na třetí stránce, protože mezi tím přibylo tolik nových příspěvků do ostatních vláken, že původní vytlačily.</p>

<p><strong>/b/</strong> je ohromný kotel, ve kterém se vaří všechny možné myšlenky. Anarchismus ve své nejčistší podobě, něco o čem se vám pravděpodobně nikdy ani nesnilo. Jedná se o zdroj mnoha memů, místo které zpopularizovalo trolling, místo kam psal mladý střelec předtím než šel a vystřílel samoobsluhu, místo kde podporují sebevrahy v sebevraždách, místo kde se nachází lidé, kteří cíleně vytváří porno ze všeho z čeho ještě vytvořeno nebylo (<a href="http://encyclopediadramatica.ch/index.php?title=Rule_34">rule34</a>), místo kde se střetávají lovci pedofilů s pedofily, místo které miluje fotky koček, místo kde nic není nemožné.</p>

<p>A přesně z tohohle vzešli Anonymous.</p>

<h2>Začátky Anonymous</h2><p>Anonymous začali jako takzvané <i>raidy</i>, nebo <i>flashmoby</i> - někdo anonymně napsal do nového threadu "<i>pojďme se pobavit změněním stránky na wikipedii</i>" a lidé šli. Příště zase došlo na trolling - utahování a provokování někoho, kdo si toho není vědomý na jiných diskuzních fórech, popřípadě vandalské útoky na různé stránky (lidé prostě psali kraviny do diskuzí a měli srandu z reakcí). Čas od času někdo schopnější něco hacknul a podepsal se tam jak byl zvyklý z 4chanu - Anonymous.</p>

<p>Postupem času se k těmto nájezdům přibalovala jakási kultůra, způsoby chování, grafika na hacknutých stránkách, vyznění podněcujícího příspěvku na 4chanu. Někteří nově příchozí nepochopili o co se jedná a brali to naprosto vážně. V té době Anonymous neměli mnoho respektu, jednalo se jen o jeden ze stovek memů, který byl spíš pro smích než co jiného.</p>

<p>Vše se změnilo když americká televize Fox 11 odvysílala reportáž o Anonymous, tajemné teroristické skupině, která ničí webové stránky. Náhle se vyrojili lidé, kteří hlavně aby vypadali cool, vymysleli romantickou představu Anonymous jako legie, která nezapomíná a neodpouští.</p>

<p>V té době se také nějak stalo, že se hlavním poznávacím znakem Anonymous stala maska V (resp. Guye Fawkese) z filmu V for Vendetta, namísto do té doby užívaného znaku neviditelného muže v obleku.</p>

<h2>Distribuovaná identita</h2><p>Je nutné si uvědomit, že neexistovali a stále neexistují žádní vůdci, ani jasně daní členové Anonymous. Anonem může být každý, kdo chce, stejně tak jako každý může provést něco, pod co se nepodepíše, nebo tam napíše "to jsem já, Fantomas".</p>

<p>Neexistuje nikdo, kdo by řídil co mají dělat ostatní, protože nikdo neví, kdo jsou ostatní. Všichni jsou anonymní a jediná možnost jak donutit ostatní dělat to co chci je, přesvědčit je udělat to zcela dobrovolně.</p>

<p>Z těchto důvodů není možné Anonymous zrušit, rozbít, či diskreditovat. Naopak - jedná se o naprostý nesmysl, protože anonymem je každý, kdo chce být. Neexistuje velení, které by se dalo zničit, neexistuje jednotná komunikační platforma, která by se dala odstranit.</p>

<p>Boj proti Anonymous vláda nemůže vyhrát tak, jak to má ve zvyku - silou, ale psychologickou válkou, na kterou není stavěná a ve které jsou Anonymous díky kořenům v <strong>/b/</strong> více než připravení.</p>

<p>To nejdůležitější co se zde snažím sdělit je, že <strong>Anonymous nejsou pevně daná skupina, ale psychologický virus, jeden z </strong><a href="http://en.wikipedia.org/wiki/Meme">memů</a><strong> pocházející z 4chanu.</strong></p>

<h2>Česká část</h2><p>Česká odnož Anonymous je poměrně svérázná, protože jen velice malá část někdy slyšela o 4chanu. Většinou se jedná o děti, kteří se přidávají prostě proto že je to cool (Franta je Anonymous, tak já musím být taky!) a proto že chtějí hudbu zdarma.</p>

<p>Minimum tvoří lidé aktivní v české pirátské straně a několik desítek sympatizujících it odborníků/hackerů.</p>

<h2>Ovlivňování</h2><p>V mnoha diskuzích zaznívá, že se jedná jen o false-flag operaci, kterou provozuje vláda, aby mohla ještě víc utáhnout šrouby. Podle mého názoru je to nesmysl, stejně jako bylo nesmyslné podezření WikiLeaks z toho samého.</p>

<p>Jakožto člověk nadprůměrně vzdělaný v oblasti informační techniky, anglicky hovořící, více/méně paranoidní a zatím stále ještě vysoce zvědavý jsem zpětně sledoval kořeny WikiLeaks a našel jsem je v cypherpunk konferenci již v dobách use netu.</p>

<p>Stejně tak jsem sledoval Anonymous, a to již od dob jejich vzniku, protože na 4chanu jsem již oldfag. Nedá se vyloučit, že vláda se čas od času pokouší ovlivnit dění kolem Anonymous, ale jako každá skupina, i oni mají svůj vlastní slang, způsob myšlení a vyjadřování, který je mimořádně těžce napadnutelný. V neposlední řadě jsou na to zvyklí, protože na 4chanu byl Anonymní každý kdo se nesnažil o opak a tisíce různých lidí zkoušeli s Anonymous manipulovat a směřovat je podle vlastních choutek, díky čemuž si starší a schopnější členové vytvořili silnou rezistivitu vůči podobným manipulacím.</p>

<p>Manipulace Anonymous je obzvlášť těžká už jen z toho důvodu, že nikdo neví, co přesně se uchytí. To jestli se skupina daného nápadu chytne se řídí pravděpodobně jen náhodou a dopředu se to dá jen velice těžce předpovědět, podobně jako nikdo nemohl předpovědět, že se na 4chanu ohromně rozmůže fanklub kreslených poníků.</p>

<p>Další věc je, že vláda žádné omluvy nepotřebuje a pokud bude chtít, může si dělat prakticky co chce a nikdo se jí účinně nepostaví.</p>

<h2>Demokracie a svoboda</h2><p>Oscar Wilde kdysi pravil: <i>"Člověk je nejméně sebou samým. Dej mu masku a poví pravdu."</i> Vystihl tak zajímavou podstatu lidského chování, kdy jen skutečně anonymní člověk plně vyjádří co má na srdci.</p>

<p>Anonymous jsou zosobněním tohoto citátu. Jedná se o nejsvobodnější a nejdemokratičtější uskupení, které je mi známé, protože všichni jsou si v něm ve své anonymitě dokonale rovni. Každý má přesně tolik moci jako ostatní a záleží jen na něm, jak jí využije.</p>

<p>Proto a proto že něco dělají, na rozdíl od trapného nadávání u piva, u mě Anonymous mají určitý obdiv, i když ne vždy souhlasím s tím co právě dělají. Ostatně, jak už jsem uvedl, nedá se na ně dívat jako na řízenou skupinu, ale jako na množinu jednotlivců jednajících podle svého uvážení pod stejnou vlajkou.</p>

<h2>Souhrn</h2>
<h3>Jedná se o děti?</h3>
<p>Jedná se o spoustu dětí, ale i dospělé lidi a důchodce na všech možných pozicích. Kdokoliv chce, může být kdykoliv chce Anonymous.</p>

<h3>Jedná se o manipulaci?</h3>
<p>Zcela nepochybně se občas jedná o manipulaci, nebo trolling. Nedá se to však říct globálně o všech aktivitách a vždy záleží, kdo všechno se nechá strhnout. Pokud to chcete rozlišit, použijte mozek.</p>

<h3>Jedná se o skupinu inspirovanou filmem V for Vendetta?</h3>
<p>Ne. Anonymous existovali už dávno před tímto filmem a docela dlouho dobu se ho netkli poté co se objevil. Je pravda, že v současnosti používají některé jeho prvky, jako například masku V a také sdílí některé nápady, jako že by to chtělo revoluci a vůbec ne pokojnou, ale to je vše.</p>

<h3>Jde jim jen o warez?</h3>
<p>Ne. Anonymous se zapojují všude tam, kde jde o boj za svobodu jednotlivců, nebo internetu. Viz třeba operace podporující wikileaks.</p>

<h3>Mám se jich bát?</h3>
<p>Anonymous v současnosti zastávají pozici dvorního šaška s maskou, jenž za zády drží dýku, kterou s radostí bodne do zad každého, o kterém si bude myslet, že se snaží omezit svobody druhých lidí. Pokud se v něčem takové angažujete, tak se bojte, protože oni se nespokojí s výmluvami které předhodíte stádu ovcí.</p>

</body></html>
