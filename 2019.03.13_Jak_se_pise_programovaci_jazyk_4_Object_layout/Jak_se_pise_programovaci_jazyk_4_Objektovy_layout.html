<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<HTML>
  <head>
    <title>Jak se píše programovací jazyk 4: Objektový layout</title>
    <meta http-equiv="Content-Type" content="text/html; charset=utf-8" />
  </head>
  <body>
    <p>Dalším logickým krokem by mělo být vytvoření virtuálního stroje, který bude programovací jazyk interpretovat, a kompilátoru, který pro tento virtuální stroj zkompiluje zdrojový kód. Před tím, než se do toho můžu pustit je však třeba ujasnit si, nejlépe formou konkrétní implementace, jak bude vypadat reprezentace a rozložení objektů v paměti.</p>
    <!-- break -->
    <p>Specificky následující věci;</p>
    <ol>
      <li>Jak budou objekty reprezentovány.</li>
      <li>Kde a jak budou umístěny.</li>
      <li>Jak se s tím vším bude pracovat.</li>
    </ol>
    <h2>Selfové objekty</h2>
    <p>Přestože tento seriál je určen především pro pokročilé čtenáře, od kterých očekávám alespoň základní obeznámení se Selfem, pro jistotu zde rekapituluji na prototypech založený objektový model Selfu.</p>
    <p>Objekty v Selfu se chovají jako asociativní pole, které na <em>konkrétním jménu</em> uchovávají buďto hodnotu, nebo odkaz na jiné objekty. Pár <em>jméno : hodnota</em> je nazýván slotem. Objekt je kolekcí takovýchto slotů.</p>
    <pre>(| slot = 1. another = 2 |)</pre>
    <p>Tento objekt na jisté úrovni abstrakce odpovídá slovníku <code>{&quot;slot&quot;: 1, &quot;another&quot;: 2}</code>.</p>
    <p>Klíče v asociativním poli jsou přeloženy na konkrétní výsledek aktem <em>poslání zprávy objektu</em>. Zprávy můžou být unární (jednoduchý string bez mezer), binární (operátory jako +-<em>/ a tak podobně), či </em>keyword* (složené z jednoho, či více klíčových slov následovaných dvojtečkou).</p>

    <pre>obj unaryMessage.
obj + anotherObj.
obj keyword: anotherObj Message: evenMoreObjs.</pre>

    <p>Analogie k pythonu by byla:</p>

    <pre>obj.unaryMessage()
obj.+(anotherObj)
obj.keyword:Message:(anotherObj, evenMoreObjs)</pre>

    <p>Rozdíly oproti klasickému asociativnímu poli jsou následující:</p>
    <ul>
      <li>Pokud je výsledkem přeložení zprávy na slot objekt <em>obsahující kód</em>, je spuštěn v kontextu volaného objektu a jsou mu předány patřičné parametry.</li>
      <li>Pokud není slot v objektu nalezen, objekt má možnost na to reagovat.</li>
      <li>Pokud objekt definuje rodičovský slot, je hledání slotu při neúspěchu přeneseno do něj. Tím je řešena delegace ve stylu dědičnosti.</li>
    </ul>
    <p>Objekt je možné interně reprezentovat třídou zhruba a velmi abstraktně následujícího typu:</p>

    <pre>class Object:
    def __init__(self):
        self.slots = {}
        self.parameters = []
        self.parents = {}
        self.code = None</pre>

    <p>Tedy <code>Objekt</code> může obsahovat sloty jako hashmapu, seznam přijímaných parametrů jako pole, slovník odkazů na rodiče a kód, což je zase jiný objekt, něco jako pole zpráv, které se postupně zasílají.</p>
    <p>Od začátku jsem chtěl, aby sloty byly uloženy se zachováním pořadí v <code>OrderedDictu</code>, místo v klasické hashmapě. To není tak moc podstatné, pro samotný programovací jazyk, jako pro jeho využití k ukládání strukturovaných informací. Díky tomu je možné do stromové struktury například 1:1 konvertovat XML s poměrně malým <em>overheadem</em>.</p>
    <h2>Reprezentace objektů</h2>
    <p>V na třídách založených jazycích jsou objekty reprezentovány přibližně nějak jako pointer na třídu následovaný polem s datovými sloty udržujícími členské proměnné. Ve třídě samotné je uložen popis toho, co se dělá s datovými sloty. Tím je šetřena paměť, neboť samotná funkcionalita objektu je v ní uložena jen jednou pro všechny instance.</p>
    <p>Self je na prototypech založený jazyk, kde nic jako třídy není. Objekty nejsou <em>instancovány</em>, ale <em>klonovány</em> z jiných objektů. Přesto, či respektive právě proto, je možné použít stejný trik, jako u jazyků s třídami. Při klonování je v paměti vytvořena takzvaná <em>mapa</em> a uživateli je vrácen objekt, který je podobně jako v předchozím případě pouze polem s hodnotami a pointerem na <em>mapu</em>. Pokud uživatel klon strukturálně modifikuje (přidá / ubere / přejmenuje sloty), je pro něj vytvořena samostatná mapa, do té doby jsou však mapy sdíleny.</p>
    <p>Rozložení v paměti se tedy mění následovně:</p>

    <pre>
class Object:
    def __init__(self, map=None):
        self.map = map
        self.slot_references = []

    def clone(self):
        o = Object(self.map)
        o.slot_values = self.values[:]

        return o


class Map:
    def __init__(self):
        self.slots = OrderedDict()

        self.parameters = []
        self.parents = {}
        self.code = None</pre>

    <p>V jakémsi pseudoUML to vypadá takto:</p>
    <p>
      <img src="map_0.png" />
    </p>
    <p>Pokud dojde ke klonování objektu, je vytvořen nový objekt obsahující pole s odkazy na hodnoty. Všechny ostatní informace, jako rodičovské sloty, seznam parametrů a kód objektu jsou pro všechny klony uložené v jedné mapě, na kterou si předávají reference. Díky tomu je možné signifikantním způsobem šetřit paměť.</p>
    <p>
      <img src="map_1.png" />
    </p>
    <p>To platí, i když se změní hodnota konkrétního slotu:</p>
    <p>
      <img src="map_2.png" />
    </p>
    <p>Celá implementace se ovšem kapku zesložiťuje v případě kdy se změní struktura, neboť je potřeba patřičně ošetřit všechny manipulace objektu tak, aby došlo k vytvoření nové mapy.</p>
    <p>
      <img src="map_3.png" />
    </p>
    <p>To jsem osobně vyřešil spoustou <code>meta_</code> metod. Například <code>.meta_add_slot()</code>, která do klonu přidá nový slot, před tím však vytvoří <em>klon mapy</em>, takže tento nový objekt již používá vlastní mapu, kterou si může upravovat jak chce.</p>
    <p>Překlad názvu slotu probíhá následujícím způsobem:</p>
    <p>Je zavolána metoda <code>.get_slot()</code>, která se do <em>mapy</em> podívá, jestli obsahuje index patřičného slotu v <code>OrderedDictionary</code> property <code>._slots</code>. Pokud ano, vezme tento index a najde patřičnou hodnotu v poli <code>._slot_values</code>. Tu potom vrátí.</p>
    <p>Uložení nové hodnoty probíhá podobně.</p>
    <h3>Meta operace</h3>
    <p>Meta-operacemi nazývám takové operace, které nějak mění strukturu objektu. Například přidání či odebrání nového slotu. Vzhledem k tomu že jsou sloty uloženy v <code>OrderedDict</code>u, je touto operací i prohození pozice slotu.</p>
    <h3>Kompozice</h3>
    <p>Vzhledem k tomu, že počet řádků narostl z původní několikařádkové myšlenky na pěkných pár stovek, rozhodl jsem se Objekt pro lepší čitelnost dekomponovat do několika tříd. Tato dekompozice nemá vliv na běh programu (stejně je z toho nakonec masivně <em>inlinované</em> C, které objekty nezná), je čistě jen pro lepší strukturovanost zdrojového kódu.</p>
    <p>Zde je UML výsledné podoby <em>objektového layoutu</em>:</p>
    <p>
      <img src="object_layout.png" />
    </p>
    <p>Zdrojový kód je možné najít v souboru:</p>
    <ul>
      <li><a href="https://github.com/Bystroushaak/tinySelf/blob/master/src/tinySelf/vm/object_layout.py">object_layout.py</a></li>
    </ul>
    <p>Oproti tomu co jsem zatím popsal je možné vidět ještě mezi-třídu <code>_ObjectWithMapEncapsulation</code>, což je abstrakce nad většinou properties v mapě, abych nepřistupoval v kódu interpretru k interním záležitostem <em>mapy</em> přímo. Pro kód je mnohem výhodnější a čitelnější, když <em>mapa</em> zůstane čímsi na pozadí, optimalizací, která je pro vnější svět neviditelnou.</p>
    <h2>Parent lookup</h2>
    <p>Jednou z naprosto klíčových funkcionalit Selfu, která mu dodává mnoho elegance, jenž například postrádá javascript, je delegace na rodičovské sloty.</p>
    <p><code>Object</code> obsahuje kromě metody <code>.get_slot()</code>, jenž pouze hledá v <em>mapě</em> patřičný slot také metody <code>.parent_lookup()</code> a <code>.slot_lookup()</code>. Druhá jmenovaná je tím, co se reálně používá všude v interpretru.</p>
    <p>Metoda <code>.parent_lookup()</code> funguje následovně:</p>
    <p>Projde všechny rodičovské sloty a pokud mají <code>.visited</code> nastavené na <code>True</code>, tak je přeskočí. Pokud ne, podívá se do jejich <code>.slots</code> (respektive do jejich mapy..) a zkusí v nich najít jméno slotu. Pokud tam není, postupuje rekurzivně do hloubky pro rodičovské sloty prvního rodičovského slotu. Všechny objekty, které navštíví, si označí pomocít property <code>.visited</code> a uloží pro pozdější resetování této property. Pokud je slot nalezen v některém z rodičů, či jeho rodičů, je vrácen. Pokud není vůbec nalezen, je vráceno <code>None</code>. V obou případech jsou nakonec všechny prošlé objekty označeny jako <code>.visited = False</code>. Prvním rodičovským slotem, který je vždy prohledávám je speciální rodičovský slot <code>.scope_parent</code>, který je použit k uchovávání lokálních parametrů a kontextu lokálních a globálních proměnných.</p>
    <p>Druhá jmenovaná metoda <code>.slot_lookup()</code> se prvně podívá do vlastního seznamu slotů pomocí <code>.get_slot()</code> a pokud tam nic nenajde, pokračuje metodou <code>.parent_lookup()</code>. Tím je implementovaná dědičnost.</p>
    <h1>Pokračování</h1>
    <p>Příště se podíváme na bajtkód a literály a v jaké je to celé uložené datové struktuře.</p>
  </body>
</HTML>

