<HTML>
<head>
    <title>Prostředí a programovací jazyk Selfu (díl čtvrtý)</title>
    <meta http-equiv="Content-Type" content="text/html; charset=utf-8">
</head>
<body>
<p><a href="/blog/bystroushaak/2019/2/prostredi-a-programovaci-jazyk-selfu-dil-treti">Předchozí díly</a> se věnovaly především jazyku a prostředí jako takovému. V tom dnešním se podíváme na komunitu kolem Selfu, jeho historii, budoucí rozvoj a možné důsledky, které Self přinesl.</p>

<!-- break -->

<h1>Z hlediska komunitního</h1>

<p>Komunita kolem Selfu je poněkud netradiční. Do velké míry je tvořená akademiky a lidmi sledujícími Self už desítky let. Ti si rádi počtou akademickou práci o něm, či na něm založenou, avšak moc aktivně nepřispívají ani do jazyka, ani do diskuze.</p>

<h2>Lidé</h2>

<p>Self byl stvořen primárně <a href="https://en.wikipedia.org/wiki/David_Ungar">Davidem Ungarem</a> a Randallem Smithem. Oba dva se stále čas od času zapojují do diskuzí.</p>

<p>Primárními tahounem je však nyní <a href="https://github.com/russellallen">Russel Allen</a>, jenž hostuje GIT repozitář ve svém účtu, vytváří webové stránky, vede blog, začleňuje merge requesty a moderuje diskuze.</p>

<p>Dalšími silně se zapojujícím členem je <a href="https://github.com/doublec">Chris Double</a>, jenž často komentuje na githubu, ale i v mail-listu. Také je ho možné potkat na IRC kanálu jako <code>doublec</code>.</p>

<h2>Mail list</h2>

<p>Většina komunikace probíhá přes <a href="https://groups.yahoo.com/neo/groups/self-interest/info">Yahoo groups mail list</a>. Pokud se vám nechce logovat do yahoo účtu, tak :</p>

<p>Post Message: <code>self-interest[a]yahoogroups.com</code></p>

<p>Subscribe: <code>self-interest-subscribe[a]yahoogroups.com</code></p>

<p>Unsubscribe: <code>self-interest-unsubscribe[a]yahoogroups.com</code></p>

<p>List Owner: <code>self-interest-owner[a]yahoogroups.com</code></p>

<h2>NNTP</h2>

<p>Pokud máte zájem odebírat výše uvedený mail-list jako usenet skupinu, vysoce doporučuji nastavit si odebírání přes <a href="https://cs.wikipedia.org/wiki/Network_News_Transfer_Protocol">NNTP</a>, místo emailu. K tomu je možné použít například Gmane, kde skupinu najdete jako <a href="http://dir.gmane.org/gmane.comp.lang.self">gmane.comp.lang.self</a>. Pro odebírání je možné použít například thunderbird. Gmane web momentálně po crashi moc nefunguje, ale NNTP rozhraní je v pořádku.</p>

<p>
  <code>news://news.gmane.org:119/gmane.comp.lang.self</code>
</p>

<p>Metodou pokus a omyl jsem zjistil, že mail list není moc vhodný pro jakoukoliv diskuzi, která se neváže přímo k Selfu a lidem aktivně vadí, že tam diskutujete, protože jim najednou chodí emaily ze skupiny, ze které přišlo za posledních 10 let dvacet emailů.</p>

<h2>GitHub issues</h2>

<p>Osobně doporučuji veškeré technické diskuze přenést na GitHub issues:</p>

<p>
  <a href="https://github.com/russellallen/self/issues">https://github.com/russellallen/self/issues</a>
</p>

<p>Těch se většinou účastní lidé, kteří mají o téma zájem a nebudou vás hejtovat, když nahlas přemýšlíte o kódu a možných řešeních.</p>

<h2>IRC kanál</h2>

<p>Dále také existuje polomrtvý IRC kanál, kam občas někdo přijde a způsobí diskuzi:</p>

<p>
  <code>irc://#self-lang@irc.freenode.org</code>
</p>

<p>Osobně tam idlím už něco přes rok a musím říct, že diskuze na všechna možná témata jsou vítány, jen většina lidí ten kanál moc aktivně nesleduje. Proto může trvat klidně <strong>dny</strong>, než začnou reagovat. Určitě se tím nenechte otrávit a nechte klienta puštěného na pozadí (irssi na serveru) delší dobu, jestliže fakt chcete, aby někdo odpovědel.</p>

<h2>Socální sítě</h2>

<p>Existuje subreddit <a href="https://www.reddit.com/r/selflanguage/">/r/selflanguage</a>, kam jsou většinou zasílány upozornění na novinky. Většina z nich je poté přeposlána na hackernews, <a href="https://www.reddit.com/r/programming/">/r/programming</a> a na <a href="http://lobste.rs/">lobstery</a>.</p>

<h2>Blog</h2>

<p>Také existuje <a href="https://blog.selflanguage.org/">blog</a>, ale vypadá s šířkou textu 460 pixelů fakt špatně. Také nemáte svobodu psát si tam co chcete, a pokud se to majiteli nebude líbit, tak vám prostě část smaže (otestováno). Není to tedy obecné blogovací prostředí, kterým je třeba abclinuxu, nebo další blogovací služby.</p>

<p>Osobně mi na něm nejvíc vadí, že se svým formátem naprosto nehodí pro psaní technických textů, což myslím jednak na úrovni editace ve wordpressu, ale hlavně zobrazení v příšerné nudli, která přináší to nejhorší z mobilů na obrazovky vašich počítačů.</p>

<p>Pokud máte zájem tam psát, napište na email Russelovi Allenovi a on vám během pár dní zřídí účet. Obecně bych ale asi víc doporučil něco vlastního.</p>

<p>Blog je možné taky odebírat přes NNTP:</p>

<p>
  <code>news://news.gmane.org:119/gwene.org.selflanguage.blog</code>
</p>

<p>a RSS:</p>

<ul>
  <li><a href="https://blog.selflanguage.org/feed/">https://blog.selflanguage.org/feed/</a></li>
</ul>

<h1>Z hlediska historického</h1>

<p>První verze jazyka byla navržena v roce 1986 <a href="https://en.wikipedia.org/wiki/David_Ungar">Davidem Ungarem</a> a <a href="https://labs.oracle.com/pls/apex/f?p=labs:bio:0:118">Randallem B. Smithem</a> v Xeroxu PARC, odkud vzešel mimo jiné i Smalltalk, Ethernet, Laserové tiskárny a také velká část dnešního konceptu <em>grafického uživatelského rozhraní</em>.</p>

<p>Vývoj poté pokračoval od roku 1987 na Standfordské univerzitě v teamu Craig Chambers, Urs Hölzle, Ole Agesen, Elgin Lee, Bay-Wei Chang, a David Ungar. V té době byly vytvořeny první verze kompilátoru a také grafického rozhraní postaveného na frameworku Morphic.</p>

<p>
  <a href="https://www.youtube.com/watch?v=Ox5P7QyL774"><img src="4.png" /></a>
</p>

<p>V roce 1991 byl vývoj přenesen pod Sun microsystems, kde bylo vydáno několik verzí až po prominentní verzi 4.0 v roce 1995. V té době probíhaly práce na jednom z prvních JIT (Just In Time) kompilátorů, díky kterým se povedlo Self optimalizovat do té míry, že dosahoval výkonu přibližně poloviny optimalizovaného C kódu. Také byl tenkrát v Selfu implementován interpreter Smalltalku běžící rychleji, než tehdejší nativní kompilované verze.</p>

<p>Poté se Sun rozhodl Self dále nepodporovat a místo toho se dál věnovat Javě. Jak nedávno napsal v <a href="https://news.ycombinator.com/item?id=14409088#unv_14415379">threadu na hackernews</a><a href="https://www.linkedin.com/in/cmcmanis">Chuck McManis</a>, tehdejší zaměstnanec společnosti Sun Microsystems:</p>

<blockquote>
  <p>Pro ty z vás, co to nevědí: kdysi probíhal v Sunu souboj mezi TCL, Javou a Selfem (všechno projekty financované Sunem), kde Bert Sutherland (tenkrát ředitel Sun Labs a bratr <a href="https://cs.wikipedia.org/wiki/Ivan_Sutherland">Ivana Sutherlanda</a>, známého průkopníka) požadoval, aby byly zastaveny změny v jazycích a aby jsme se podívali na každý z nich a rozhodli, který bude dál pokračovat. Když svět tak trochu vybuchl na WWW konferenci, která pobíhala v roce 1995 v Darmstadtu v Neměcku, Java oficiálně „vyhrála“ a jak Self, tak TCL byly zrušeny. (nikoliv úplně ukončeny, jen už nedostaly žádné další finance)</p>
</blockquote>

<p>Na otázku, proč vyhrála zrovna Java odpovídá:</p>

<blockquote>
  <p>V té době to byla schopnost vytvářet spustitelný obsah uvnitř webových stránek. V dnešní době je na tomhle poli dominantní Javascript, ale až do WWWC 2 byli více méně všichni odkázáni na primitiva rozložení stránky. Java nám ukázala cestu k dnešnímu stavu (dynamických stránek), takže všichni chtěli, aby to jejich prohlížeč podporoval a když to nepodporoval, tak spustili (prohlížeč) HotJava a měli to. Jinak řečeno, Java poskytla odpověď na problém, který měla spousta lidí, a slíbila ten problém vyřešit cestou ‘open source’. Tvrdá a hořká pravda programovacích jazyků je, že historicky, elegance nehraje roli, zatímco použitelnost na aktuální problémy je to jediné, co se počítá.</p>
</blockquote>

<p>To byl pro Self na dlouhá léta konec. Ne že by úplně umřel, ale v kombinaci s tím, že kvůli hardcoded optimalizacím běžel pouze pod SPARC procesory se o něj většina lidí přestala zajímat.</p>

<p>V roce 1997 <a href="http://merlintec.com/old-self-interest/msg01011.html">koupil</a> Sun firmu Animorphic technologies tvořenou lidmi, jenž stáli za vývojem JIT optimizací v Selfu. Ti na základě poznatků z vývoje vyrobili technologii Hotspot pro akceleraci do té doby velmi pomalé a nevýkonné Javy. Tím nejen že Self přišel o několik důležitých lidí, ale zmizela i jedna z velkých nevýhod Javy - její pomalost.</p>

<p>V roce 1999 vznikly první pokusy o běh Selfu nad Linuxem, což bylo dlouhou dobu velmi nepohodlné. V té době ale začalo být možné díky portu Davida Ungara provozovat Self pod Apple hardwarem, který používal PowerPC procesory. Macbooky byly podstatně levnější a dostupnější, než Sparc workstation od Sunu, takže Self nyní mohli poprvé používat i „běžní smrtelníci“.</p>

<p>V roce 2009 <a href="http://www.aito.org/Dahl-Nygaard/2009.html">dostal</a> David Ungar za Self <a href="https://en.wikipedia.org/wiki/Dahl%E2%80%93Nygaard_Prize">Dahl-Nygaardovu cenu</a>.</p>

<p>
  <a href="https://www.youtube.com/watch?v=3ka4KY7TMTU"><img src="3.png" /></a>
</p>

<p>O rok později, v roce 2010, vydal Russel Allen verzi 4.0. Ta byla první, která oficiálně nativně běžela na Linuxu. Nutno dodat, že už od roku 2001 bylo možné Self provozovat v rámci projektu <a href="http://www.gliebe.de/self/index.html">Self4Linux</a>, nejednalo se však o oficiální verzi. Ještě předtím tu byl port <a href="http://www.self-support.com/history.html">Gordona Cichona</a> z roku 1999.</p>

<p>Od doby vydání 4.0 probíhá vývoj vedený stále pouze pár lidmi. Poslední verze je v době psaní tohoto článku 2017.1 <a href="https://blog.selflanguage.org/2017/05/24/self-mandarin-2017-1/">vydaná</a> v květnu roku 2017.</p>

<h1>Z hlediska budoucnosti</h1>

<h2>Práce na Selfu</h2>

<p>Na Selfu momentálně probíhají pomalé a sporadické práce. Týkají se především všemožných oprav a úprav. Sám jsem se pustil do přidávání podpory Unicode do grafického rozhraní, ale přestože jsem dosáhl částečného pokroku, tak mě životní situace donutila prioritizovat projekty a tenhle jsem si prostě časově nemohl dál dovolit.</p>

<p>Zcela určitě je potřeba zapracovat na grafickém rozhraní. To je sice funkční, ale na dnešní dobu uživatelsky nepřívětivé a hlavně nemilosrdné co do tolerance chyb. Mnohokrát jsem shodil celý systém jen prostým zkoušením různých příkladů. Není k tomu zapotřebí nic extra, stačí se trochu upsat a systém přinejlepším zatuhne.</p>

<p>V konferenci se několikrát řešilo, že by chtělo zavést cosi jako mechanismus známý z některých Smalltalkovsků, jenž by umožnil obnovu z protokolu do bodu před pádem, nebo rovnou automatické ukládání nějakých bodů obnovy. Samozřejmě by také bylo fajn, kdyby systém nebylo možné takhle jednoduše shodit, nebo zaseknout.</p>

<p>Všechny textové editory potřebují vylepšit, neboť mnohokrát nedosahují ani funkcionality notepadu z windows. Práce s kopírovacím bufferem chce updatovat, protože v současnosti s ním Self pracuje v nějakém divném režimu, kdy musíte mít na pozadí puštěný <code>autocutsel</code>, aby to vůbec nějak fungovalo.</p>

<p>Osobně si myslím, že velký prostor pro posun prostředí a jazyka je v internetovém repozitáři projektů, ze kterého by bylo možno instalovat skrz definici závislostí. Jinak řečeno; dneska je v Selfu poměrně obtížné distribuovat váš software. Package manager by tomu výrazně pomohl.</p>

<h2>Klein</h2>

<p>Kdysi existoval projekt dávající si za cíl bootstraping Selfu; jeho vytvoření v sobě samém.</p>

<p>Pozůstatky z něj se dají najít na githubu:</p>

<ul>
  <li><a href="https://github.com/AdamSpitz/klein">https://github.com/AdamSpitz/klein</a></li>
</ul>

<p>Pokud by chtěl někdo pokračovat ve vývoji Selfu, tak tohle by byl asi dobrý začátek, kde se odpíchnout.</p>

<p>Zajímavé na něm bylo, že šel debugovat a propojit s běžící instancí Selfu.</p>

<h2>Korz</h2>

<p>Korz je velmi zajímavá myšlenka; Davida Ungara napadlo, jak by vypadal a fungoval Self, kdyby k němu přidal další dimenzi.</p>

<p>Jazyky podporující pouze funkce, jako třeba C, nebo Pascal mají pouze jednu dimenzi. Funkce přijímá nějaká data.</p>

<p>Objektově orientované jazyky propojily funkce se strukturou, čímž přidaly celou další dimenzi. Funkce nyní přijímá nějaká data a může být v různých objektech s různými významy.</p>

<p>Korz přidává další dimenzi v podobě celých světů. V nich jsou uloženy objekty. Na rozdíl od Selfu se nespecifikuje jen jméno objektu a zpráva, ale i svět do kterého se to má poslat. Světy můžou být různé, v některých například úplně chybí mirrory a funkce pro práci se systémem a diskem, takže fungují jako sandbox. Můžou dynamicky vznikat a zanikat, objekty můžou být jen v jednom světu, nebo ve vícero najednou.</p>

<p>To vše by se sice dalo simulovat použitím objektů ve kterých jsou objekty, bylo by však třeba dělat spoustu věcí manuálně. Korz tohle nabízí zabudované a podporované přímo na úrovni virtuálního stroje.</p>

<p>Hezky je to shrnuto v paperech:</p>

<ul>
  <li><a href="https://dl.acm.org/citation.cfm?id=2661147">Korz: Simple, Symmetric, Subjective, Context-Oriented Programming</a></li>
  <li><a href="https://dl.acm.org/citation.cfm?id=2735923">Subjective, multidimensional modularity with korz</a></li>
</ul>

<p>Pokud nevíte jak papery získat použijte scihub (google poradí).</p>

<p>Bohužel, to je tak nějak všechno, co se dá o Korzu říct. Pokud vím, tak není opensource a autor o něm nikde moc nemluvil a na dotazy v konferenci nereaguje:</p>

<ul>
  <li><a href="https://groups.yahoo.com/neo/groups/self-interest/conversations/topics/3631">https://groups.yahoo.com/neo/groups/self-interest/conversations/topics/3631</a></li>
</ul>

<h1>Z hlediska metafyzického</h1>

<p>„Metafyzického“ je možná přehnaný termín, šlo mi ale o to nějak vystihnout možný potenciál, kontext a vizi Selfu, která se dá zachytit z historických materiálů, ale kterou jsem si zároveň částečně vysnil.</p>

<h2>Tarraingím</h2>

<p>Před pár lety jsem při pročítání <a href="https://blog.selflanguage.org/2016/06/09/self-mail-conference-in-mbox/">kompletních archivů Self konference</a> narazil na něco, co stále podněcuje mojí fantazii. Jedná se o <em>proof of concept</em> systému pro práci s informacemi a vizualizaci programů nazvaný Tarraingím, zkráceně Tgim. Ten <a href="http://merlintec.com/old-self-interest/msg00578.html">vytvořil</a> James &quot;kjx&quot; Noble jako svojí akademickou práci.</p>

<ul>
  <li><a href="https://web.archive.org/web/20010813120828/http://www.mri.mq.edu.au/~kjx/tgim.html">https://web.archive.org/web/20010813120828/http://www.mri.mq.edu.au/~kjx/tgim.html</a></li>
  <li><a href="https://web.archive.org/web/20010423002056/http://www.mri.mq.edu.au:80/~kjx/finder.html">https://web.archive.org/web/20010423002056/http://www.mri.mq.edu.au:80/~kjx/finder.html</a></li>
  <li><a href="https://web.archive.org/web/20010903122635/http://www.mri.mq.edu.au:80/~kjx/stack.html">https://web.archive.org/web/20010903122635/http://www.mri.mq.edu.au:80/~kjx/stack.html</a></li>
  <li><a href="https://web.archive.org/web/20010309054734/http://www.mri.mq.edu.au:80/~kjx/quicksort.html">https://web.archive.org/web/20010309054734/http://www.mri.mq.edu.au:80/~kjx/quicksort.html</a></li>
  <li><a href="https://web.archive.org/web/20010824102108/http://www.mri.mq.edu.au:80/~kjx/parse.html">https://web.archive.org/web/20010824102108/http://www.mri.mq.edu.au:80/~kjx/parse.html</a></li>
</ul>
<p>Systém umožňoval zobrazovat a procházet objekty tak, jako jsme zvyklí procházet například soubory, pomocí ikon a různých vizualizací.</p>

<p><img src="finder-f620e486-4de3-4b3c-a99e-8a8ae400db11.gif" /></p>
<p><img src="parser-8b58264f-b241-4685-a0e2-52986f63501c.gif" /></p>

<p>Samozřejmě, že výše uvedené ukázky mají svoje omezení a původní záměr byl spíš směrem co se týče práce s programovacími jazyky, nemůžu ale přestat přemýšlet a představovat si, jak by se něco podobného dalo použít s libovolnými informacemi ve stylu osobní wiki.</p>

<p>Jak řekl Alan Kay:</p>

<blockquote>Uhel pohledu stojí za 80 IQ bodů.</blockquote>

<p>Tohle mi přijde jako docela zajímavý experiment na téma prostředí, které vám dodává mnoho předpřipravených uhlů pohledu.</p>

<h2>Engelbartovo MOAD</h2>

<p>Nedávno uplynulo padesát let od pravděpodobně nejvlivnější počítačové prezentace všech dob: takzvané matky všech dem od <a href="https://cs.wikipedia.org/wiki/Douglas_Engelbart">Douglase Engelbarta</a>.</p>

<p>Podrobnosti například zde:</p>

<ul>
  <li><a href="https://www.svethardware.cz/pred-50-lety-nam-otec-mysi-doug-engelbart-ukazal-budoucnost-technologii/48188">Před 50 lety nám otec myši Doug Engelbart ukázal budoucnost technologií</a></li>
  <li><a href="https://thedemoat50.org/">The 50th Anniversary of Doug Engelbart's Great Demo</a></li>
</ul>

<p>Pokud vám toto demo uniklo, rozhodně doporučuji:</p>

<p>
  <a href="https://www.youtube.com/watch?v=yJDv-zdhzMY"><img src="2.png" /></a>
</p>

<p>Pro spoustu lidí je Engelbartovo demo vizionářskou záležitostí. Často ho oslavují jako prekurzor moderní počítačové techniky, kde byly předpovězeny moderní vymoženosti, jako grafické uživatelské rozhraní, internet, interaktivní videohovory a další moderní vymoženosti. Vždyť to bylo poprvé, co byla použita počítačová myš!</p>

<p>Na první pohled by mělo jít o fenomenální úspěch. Vždyť komu se podaří předpovědět a definovat budoucnost tak, jako právě Engelbartovi?</p>

<p>Pro samotného Engelbarta se však jednalo o do jisté míry <a href="http://dougengelbart.org/content/view/223/000/">zklamání</a>. Zklamání, které může být dodnes cítit komunitou kolem lispu a Smalltalkovských projektů. Jmenovitě o tom mluví často například <a href="https://www.youtube.com/watch?v=WN2BBNDdjgI">Alan Kay</a>, nebo <a href="http://worrydream.com/Engelbart/">Bret Victor</a>.</p>

<p>V češtině se tomu věnují například:</p>

<ul>
  <li><a href="https://www.root.cz/clanky/prichod-hackeru-douglas-engelbart-alan-kay-a-xerox-parc-gui-1-cast/">Příchod Hackerů: Douglas Engelbart, Alan Kay a Xerox PARC (GUI 1. část)</a></li>
  <li><a href="https://spomocnik.rvp.cz/clanek/19483/DOUGLAS-ENGELBART-NENI-JEN-MYS.html">Douglas Engelbart není jen myš</a></li>
  <li><a href="https://doug-50.info/what-is-still-missing.html">What is Still Missing</a></li>
</ul>

<p>Ve zkratce jde o to, že došlo pouze k naplnění té méně podstatné části jeho vize. Ta spočívala v co největší akceleraci lidského pokroku snahou o <strong><a href="http://www.dougengelbart.org/content/view/194/168/">zvýšení lidské inteligence</a></strong>.</p>

<p>Toho mělo být dosaženo využitím počítačů jako pomocníků, tak jak to definoval <a href="https://cs.wikipedia.org/wiki/Vannevar_Bush">Vannevar Bush</a> ve své stati <a href="https://www.theatlantic.com/magazine/archive/1945/07/as-we-may-think/303881/">As We May Think</a>. K tomu chtěl použít strategii <a href="http://dougengelbart.org/content/view/187/">boostrapování</a>; zlepšováním procesů pro zlepšování procesů. Konkrétní detaily jsou popsány v práci <a href="http://dougengelbart.org/content/view/138/000/">Augmenting Human Intellect: A Conceptual Framework</a>.</p>

<p>Jeho cílem nikdy nebylo vytvořit uživatelské rozhraní pro masy, tak aby lidé byli schopni intuitivně používat počítače a nic o nich nevědět, jak to zpopularizoval například Apple. Naopak! Jeho celoživotní snahou bylo co nejtěsnější propojení člověka a počítače.</p>

<p>Pokud mi dovolíte kostrbatou analogii, tak to co zamýšlel je asi jako matematika a vzdělání v matematice. Systém, který vytvářel měl být tím, čím je matematika pro člověka snažícího se postavit třeba most. Jeho „konceptuální rámec“ měl dát lidem způsob uvažování a schopnosti, které by umožnily používat počítač jako rozšíření své mysli, nikoliv jen jako záznamové a vyhledávací médium, jak ho z velké části používáme dnes.</p>

<p>Jeho představou bylo, že člověk snažící se provádět duševní práci bude schopný počítač programovat a co nejefektivněji instruovat tak, že s ním vytvoří uzavřenou smyčku, kde přestane vnímat kde končí člověk a začíná stroj.</p>

<p>Co tím myslím je možné pochopit pokud jste někdy používali nějaký program natolik, že jste přestali vnímat jeho ovládání a měli pocit, jako když s počítačem pracujete jen svou myslí. Je to možné vidět například u programátorských editorů, které si spousta lidí upravuje až je dokonale přizpůsobí svým potřebám a jsou v nich brutálně efektivní. Nebo člověk co modeluje 3D objekt v grafickém programu a po čase nevnímá ovládání programu, jen samotné modelování. Také hráči často zapomínají, že mačkají klávesy <code>wasd</code> a místo toho mají pocit, jakoby byli ve hře.</p>

<p>Engelbartovi šlo o to vytvořit podobný systém pro práci s počítači a informacemi obecně. Proto stvořil svůj NLS (oN-Line System), a proto je dnes stále jeho demo tak úžasné. V tom také dnešní programy z větší části pokulhávají, neboť jsou omezené paradigmaty grafického rozhraní a snahou být co nejvíc intuitivní. Když už se to nějakému programu povede, tak se pak jedná o specializovanou záležitost. V CADu, kde navrhujete baráky nemůžete napsat dokument, nebo vytvořit osobní informační bázi.</p>

<p>Vůbec celkově práce s informacemi byla kromě jejich prezentace zredukována v podstatě na kancelářský balík a sféru psaní poznámek ve wiki.</p>

<h2>Self</h2>

<p>Možná se ptáte, jak do tohoto vstupuje Self. Osobně doufám, že z již vyšlých dílů je jasně patrné, že Self považuji za to nejbližší Engelbartově myšlence ze všeho, co je mi známo.</p>

<p>Jen se nad tím zamyslete:</p>

<ol>
  <li>Objektové grafické rozhraní, které je možné relativně intuitivním způsobem skládat a rozkládat a rychle z něj konstruovat uživatelské programy.</li>
  <li>Objekty, pro práci s informacemi.</li>
  <li>Propojení programovacího jazyka s celým prostředím, takže není jasně oddělené, kde jedno končí a začíná druhé.</li>
  <li>Z toho plynoucí adresovatelnost všech položek prostě jako zprávy mezi objekty.</li>
</ol>

<p>Samozřejmě, Self je ve značně dezolátním stavu, některé z myšlenek byly jen načrtnuty, jiné byly uvedeny do praxe někdy v roce 1992 a od té doby na ně nikdo nesáhl. Schválně se podívejte na tuto krátkou ukázku demo snapshotu:</p>

<p>
  <a href="https://youtu.be/YR4pFk0xj9w?t=20"><img src="1.png" /></a>
</p>

<p>Člověk se jen těžko ubrání srovnání s možnostmi Engelbartovo NLS.</p>

<p>Nechci tvrdit, že Self je tím, co si Engelbart představoval. Podle mého názoru však mnohé jeho myšlenky šly stejnou cestou*. Kdyby se to dotáhlo do konce, bylo by k dispozici nekonečně programovatelné prostředí, kde všechno je adresovatelný a volatelný objekt. Prostředí s grafickým rozhraním s paradigmem, které dovoluje každému vytvářet si své grafické aplikace. Systém, který lze s trochou snahy skutečně použít, jako rozšíření vlastní mysli.</p>

<p>To myslím stojí za zamyšlení.</p>

<ul>
  <li>Viz můj dotaz do konference ohledně inspirace Selfem: <a href="https://groups.yahoo.com/neo/groups/self-interest/conversations/topics/3627">https://groups.yahoo.com/neo/groups/self-interest/conversations/topics/3627</a></li>
</ul>

<h1>Slovo závěrem</h1>

<p>Tohle je všechno co se dá o Selfu jednoduše říct. Malá část faset mnohostěnného krystalu, odlesky nápadů, slova o myšlenkovém modelu v pohybu.</p>

<p>I kdyby nezměnil můj pohled na svět programovacích jazyků, interaktivní prostředí a grafické programovatelné systémy, tak stejně kompletně změnil můj pohled na reflexi. A to je něco, co se promítá skrz všechno nad čím jsem poslední dobou přemýšlel a na čem jsem pracoval.</p>

<p>Věci vytvářené v počítači můžou mít libovolný tvar. A nějak jsme se jako lidstvo kolektivně rozhodli, nejspíš úplně nevědomě a zcela určitě nesprávně, že nebudou tak dynamické, jak by mohly. Self ukázal, že existuje možnost aby vše fungovalo jinak.</p>

<p>Jsem svědkem, že Self v sobě ukrývá ještě hodně magie, jenž skoro nikdo neviděl. Tajemství vizualizovatelná rozumem. Je na vás jít a podívat se na ně.</p>
</body>
</HTML>
