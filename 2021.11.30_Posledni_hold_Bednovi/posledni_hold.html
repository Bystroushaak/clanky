<p>26.11.2021 nás opustil Mário Chorváth, známý zde mezi námi jako Bedňa. Od své registrace 20.1.2008 nám dal 95 blogů, kromě kterých se do naší komunity zapojil také 3989 registrovanými příspěvky a osmi zprávičkami.</p>
    <!--break-->
    <p><img src="/images/screenshots/6/8/256586-posledni-hold-bednovi-5585557351712996536.png" /></p>
    <p>Rok narození: 1972<br />
Bydliště: Horňany<br />
Kraj: Trenčiansky<br />
Země: Slovensko</p>
    <p>Kromě zdejšího působení stál u vzniku <i>Kernel ultras</i>, ale <a href="/blog/Linux_nieje_jadro_ale_komunita/2014/9/velka-vdaka">také</a><a href="http://linuxos.sk">linuxos.sk</a>. Dále po něm zbylo 62 repozitářů na githubu. Dá se tedy říct, že se podílel nejen na dvou komunitních portálech, ale i na světě opensource.</p>
    <p>Zde je pár odkazů:</p>
    <ol>
      <li>
        <a href="/lide/bednic">https://www.abclinuxu.cz/lide/bednic</a>
      </li>
      <li>
        <a href="https://kernelultras.org/">https://kernelultras.org/</a>
      </li>
      <li>
        <a href="https://github.com/bedna-KU?tab=repositories">https://github.com/bedna-KU?tab=repositories</a>
      </li>
      <li>
        <a href="https://linuxos.sk/spravy/detail/odpocivaj-v-pokoji-bedna/">https://linuxos.sk/spravy/detail/odpocivaj-v-pokoji-bedna/</a>
      </li>
      <li>
        <a href="/zpravicky/zemrel-zakladatel-ku">https://www.abclinuxu.cz/zpravicky/zemrel-zakladatel-ku</a>
      </li>
      <li>
        <a href="/blog/BLB/2021/11/r.i.p.-bedna">https://www.abclinuxu.cz/blog/BLB/2021/11/r.i.p.-bedna</a>
      </li>
      <li>
        <a href="https://www.facebook.com/mario.chorvath.3">https://www.facebook.com/mario.chorvath.3</a>
      </li>
    </ol>
    <p>Občas je lehké zapomenout, jak divné vlastně je tohle virtuální místo. Postavené z kódu, databází, procesorových cyklů a packetů. Abclinuxu si zachovalo hodně z duše starého internetu, plného geeků a techniků. Když jsem sem kdysi přišel, bylo to prostě jedno z mnoha podobných míst, kterých byl český internet plný. Zajímaly mě informace, novinky a názory. Občas jsem se zapojil do diskuze, abych se pobavil, dozvěděl něco nového, nebo jí prostě posunul někam dál. Byla to pro mě vesměs intelektuální zábava.</p>
    <p>S tím jak jsem stárnul a dospíval, jsem si však uvědomil, že tohle místo není tvořené kódem, ale lidmi. Bedňa byl jeden z těch lidí, které jsem vždycky bral za jasně dané. Ostatně když jsem se tu začal víc zapojovat, tak už tu byl. Nikdy mě nenapadlo se zamyslet, že to nemusí být navždy.</p>
    <p>Nemůžu říct, že bych ho dobře znal. Znal jsem ho, jako člověk zná své sousedy. Potkával jsem se s ním tady, četl jeho blogy. Diskutovali jsme spolu, jeden čas jsme si i trochu psali po Jabberu, i když dost technicky a hlavně o Pythonu. Párkrát jsme se potkali na IRC. Kdysi mě pobavil a potěšil, když napsal implementaci některých věcí, na které jsem si stěžoval: <a href="/blog/Linux_nieje_jadro_ale_komunita/2018/12/simulator-bystroushaakovho-nezmyslu-2-tentokrat-s-videom">Simulátor bystroushaakovho nezmyslu 2, tentokrát s videom.</a></p>
    <p>Přestože jsem ho neznal moc dobře, tak mě jeho smrt zasáhla. Vždyť byl jedním z <em>nás</em>. Jedním z lidí, které jsem si tu během víc jak dekády zvykl potkávat, bavit se s ním, interagovat a vzájemně se obohacovat. A i když jsem ho nikdy nepotkal osobně, tak jsme se znali dlouho. Skoro třetinu mého života. Když se nad tím zamyslím, tak to je déle než s většinou mých ostatních kamarádů a známých. A najednou je pryč.</p>
    <p>Nemyslím si, že je důležité řešit proč, jak, covid a další nepodstatné nesmysly, jako se to děje pod ostatními zprávičkami o jeho úmrtí. Ač je to v nejlepším duchu zdejších tradic diskutovat o čemkoliv, tak to není podstatné, nic to nedodává, ani nemění.</p>
    <p>Tímto vyzývám lidi, kteří ho znali, aby přišli do diskuze pod tenhle blog, a napsali o něm <em>něco</em>. Nějaký zážitek, vzpomínku, něco lidského. Ne jen řešit, jak už to máme my ajťáci ve zvyku, data, příčiny a důsledky, ale zavzpomínat si tady na něj, připomenout ho jako člověka. Pojďme mu vzdát poslední hold formou virtuálního památníku.</p>
    <p>
        <br />
        <img src="/images/screenshots/6/8/256586-posledni-hold-bednovi-4687743803686532486.jpg" />
        <br />
    </p>
    <p>Odpočívej v pokoji kamaráde, budeš tu chybět.</p>
    <p>
    </p>