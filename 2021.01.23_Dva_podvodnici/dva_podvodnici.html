<p>Blog ohledně zkušenosti s podvodníky a policií.</p>
    <!--break-->
    <h1>Případ první; podvodník na facebook marketu</h1>
    <p>Přítelkyně si na facebook marketu našla nějaký starší monitor, který kdosi nabízel za asi tisíc korun i s poštovným. Měl miniusb připojení, ale obecně to nebylo nic moc extra, asi 22 palců, tak se mi to za starší monitor zdálo přiměřené.</p>
    <p>Už dříve jsem tam pár věcí kupoval s přítelkyní, a vždy to proběhlo v pohodě. Osobně používám spíš služby, které mají lepší zpětnou vazbu, jako aukro, nebo ebay, ale ona je na facebooku pečená vařená, tak hledá primárně tam. Předchozí transakce vždycky proběhly v pohodě; napsali jsme, že máme zájem, zpátky jsme dostali adresu, dojeli jsme tam, zaplatili hotově a všichni byli spokojení. Tentokrát to proběhlo kapku jinak.</p>
    <p>Člověku jsem napsal, on mojí nabídku akceptoval. Koukal jsem se ještě co dalšího prodává, celkově tam měl věci působící dojmem, že se bude stěhovat někam pryč a nechce to tahat s sebou. Můj brácha takhle třeba prodával vybavení bytu, než se stěhoval do anglie. Televize, monitor, xbox, nějaké židle snad a tak podobně. Žádný negativní komentář, nebo nějaké náznaky podvodu.</p>
    <p>Zeptal jsem se tedy kdy se můžu stavit pro monitor. V tu chvíli se začal vytáčet, že je momentálně v jiné části republiky, než uváděl inzerát že je (facebook market vám ukazuje nabídky podle vzdálenosti od vás a nabídky z druhé části republiky tam vůbec neuvidíte), a že mu mám dopředu poslat peníze. Napsal jsem, že se mi to nelíbí, a že to neudělám. On reagoval proti-nabídkou, ať prvně pošlu půlku peněz. Protože šlo o relativně malou částku, tak jsem souhlasil a peníze jsem mu tedy dopředu poslal.</p>
    <p>Asi hodinu potom co jsem je poslal najednou celá konverzace zmizela a účet jsem nemohl najít na facebooku.</p>
    <p>Říkal jsem si tedy, že na tom něco smrdí a napsal jsem na podporu airbanky, jestli je možné platbu nějak stornovat.</p>
    <p>Asi o den později se mi facebook konverzaci podařilo vyhrabat někde z nastavení, ale dál na mě moc nereagoval, když jsem mu poslal zprávy. V tu chvíli jsem transakci odepsal, že jsem prostě naletěl podvodníkovi. Částka kolem pětikila pro mě není zas tak vysoká, tak jsem to bral prostě jako poučení, za které jsem zaplatil pětikilo.</p>
    <p>Pak mi zavolali z podpory airbanky a vyptávali se mě na detaily. Paní mi naznačila, že podvedených lidí tam bylo víc, a že to budou řešit s policií. Zeptala se mě, jestli to chci taky řešit. Chvíli jsem o tom přemýšlel, a pak jsem si řekl že proč ne, aspoň to bude nová zkušenost.</p>
    <p>Asi o měsíc později mi zavolal někdo od policie a ptal se na základní údaje ohledně té platby. Pak se několik měsíců nic nedělo. Včera najednou dorazil tenhle dopis;</p>
    <p>
      <a href="/images/screenshots/1/0/248301-dva-podvodnici-491803453757516764.jpg">
        <img src="/images/screenshots/1/0/248301-dva-podvodnici-1503500678092073842.jpg" />
      </a>
    </p>
    <p>Takže <code>@2021/02/01</code> na podání vysvětlení. Jsem docela překvapený, že se to fakt bude řešit, asi je celková škoda větší. Celkově jsem příjemně překvapený, jak jednáním airbanky, která věc nenechala být a proaktivně to celé oznámila policii, tak jednáním policie, která se bude honit za nějakýḿ malým podvodníkem z facebooku.</p>
    <p>Už jsem si předem stáhl v rámci GDPR requestu data z facebooku, takže podklady mám a jsem zvědavý jaký bude další vývoj.</p>
    <h1>Kompenzace podnikatelů</h1>
    <p>Většinu předchozího roku jsem dělal podnikatele, vznikl mi tedy teoreticky nárok na kompenzaci COVIDových opatření. Rozhodl o kompenzace <strong>ne</strong>žádat, protože reálně to na můj podnikatelský život žádný vliv nemělo.</p>
    <p>Byl jsem proto velmi překvapený, když mi <code>@2021/01/22</code> dorazila do mobilu SMS následujícího znění;</p>
    <blockquote>
        1/2 FU: Dobry den pane Xxxx, k vyplate kompenzacnich bonusu prosim zavolejte, nebo napiste mi kde mate provozovnu v jakem nakupnim centru jak uvadite? Musim
      </blockquote>
    <blockquote>
        2/2 udelat uredni zaznam pro vedouci a ta pak na zaklade toho KB zpracuje. Dekuji. Yyyyyyyy, tel. XXX XXX XXX, e-mail : Yyyyyy.Yyyyyyy@fs.mfcr.cz
      </blockquote>
    <p>Na číslo jsem obratem zavolal v přesvědčení, že se jedná o nějaký omyl. Hovor jsem si projistotu nahrál, jak je mým zvykem v jednání s úřady, ale zde ho zveřejňovat nebudu.</p>
    <p>Během hovoru se ukázalo, že se o žádný omyl nejedná. Někdo mým jménem, včetně data narození a tak dál podal žádost o vyplacení částky. Hyenismus, když reálně jsou to peníze pro lidi, kteří je fakt potřebují, navíc v době nouzového stavu. Doufám, že se mu to vrátí a pořádně si to vyžere.</p>
    <p>Co mě ovšem velmi rozčílilo je jednání finančního úřadu, který by ty prachy v klidu nacpal komukoliv kdo si o ně řekne, <strong>aniž by použil ověřený způsob komunikace</strong>. Z rozhovoru vyplynulo, že prostě poslal email. Ani ne falešný email s mojí adresou, prostě úplně náhodně. A kdyby si ženská nechtěla doplnit adresu provozovny, kterou podvodník uvedl někde v obchodním centru, tak by mu ty peníze poslali. Já bych pak měl někde záznam, že jsem žádal o nějaké kompenzace, i když od státu nic nechci.</p>
    <p>Během hovoru jsem několikrát vznesl dotaz jak je tohle možné, když přece mám datovou schránku a povinnost přes ní komunikovat s úřady (dokonce pod hrozbou pokuty, pokud to neudělám), stejně jako úřady mají povinnost přes ní komunikovat se mnou. A paní prostě úplně bezelstně řekla, že se může žádat jakkoliv. To je snad vtip, ne? Doslova mám na finančáku kontaktní email, kontaktní telefon, ba dokonce i číslo podnikatelského účtu. A oni to prostě pošlou komukoliv kdo si zažádá emailem zaregistrovaným někde na seznamu?</p>
    <p>Taky jsem se ptal, jestli jsem jediný, komu se to stalo, nebo jestli se to stává často. A paní prý že rozhodně nejsem jediný. Ptal jsem se, jestli se to bude řešit přes policii, paní působila krapet neochotně, ale vyjádřila se ve smyslu že ano. Dál mi bylo sděleno, že to bude eskalovat přes svou vedoucí, že mi ještě napíše a bude chtít prohlášení, že jsem o nic nežádal.</p>
    <h1>Pokračování</h1>
    <p>Zatím je vše v průběhu, o dalším vývoji sepíšu blog, až se věci posunou.</p>
    <p>Máte taky nějaké zkušenosti tohohle typu?</p>