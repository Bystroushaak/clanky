<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<HTML>
<head>
    <title>Kam cpát prachy</title>

    <meta http-equiv="Content-Type" content="text/html; charset=utf-8" />

    <link rel="stylesheet" type="text/css" href="../../style.css" />
    <link rel="alternate"  type="application/atom+xml" href="atom.xml" />
</head>

<body>

<p>
Poslední dobou se tady řeší samá vážná témata, tak to zkusím trochu odlehčit blogem osobního charakteru.
</p>

<!-- break -->


<p>Moje první práce byla za nástupní plat 17 000kč hrubého. V roce 2012. To je asi 13 tisíc čistého, z čehož jsem 5 tisíc dal za byt, tisícovku poslal babičce, jako přilepšení k důchodu, čtyři tisíce prožral a zbylé ~3 tisíce ušetřil. Někdy to bylo víc, někdy míň, ale v průměru se to pohybovalo přibližně okolo této částky. Není tedy divu, že jsem moc nemusel řešit, za co peníze utratit - nový monitor, nebo židle mi vždy daly zabrat na pár měsíců, to ani nepočítám, že občas si člověk musí koupit oblečení, boty a další věci běžné potřeby.</p>


<p>S další prací se výplata zvedla, prakticky na dvojnásobek. Pak už nebyl problém koupit si, co jsem zrovna chtěl a měl aspoň trochu pocit, že pro to mám doma nějaké využití. V poslední době jsem pak začal <i>na dohodu</i> programovat pro další firmu a to mi měsíčně hodí také nějaké ty peníze.</p>


<p>Najednou tak nastala divná situace, kdy jsem dospěl do stavu, ve kterém mám více/méně všechno, co jsem si chtěl do bytu kdy koupit. Neříkám, že by se to nedalo stále zlepšovat, ale už prostě nemám tu potřebu. Díky tomu jsem nyní poprvé v životě nucený řešit nový <i>&quot;problém&quot;</i>; co dělat s penězi?</p>


<h2>Co dělají lidé s penězi</h2>
<p>Sondoval jsem tak kolem, co dělají ostatní lidi, když mají dost peněz, aby to uspokojilo jejich potřeby.</p>


<h3>Dovolená</h3>
<p>Někdo jezdí na dovolené, cestuje po světě, vídá jiné krajiny a užívá si cizokrajná jídla. Nedá se říct, že by mě to nepřitahovalo, ale s rodinou jsem nikdy nikde nebyl a obecně nejsem zrovna cestovní typ.</p>


<p>Občas mám také chuť cestovat, ale nejspíš to není tak silné a navíc bych asi radši cestoval s někým, jenže většinou nikdo z rodiny nechce. Jsou lidi co cestují sami a nic proti tomu, jen já prostě nemám žádné použitelné cestovatelské zkušenosti a netroufám si na to.</p>


<p>Pokud bych někam jel, tak by to asi bylo Dánsko, Holandsko, Kanada nebo Japonsko, ale jsou to spíš mlhavé preference, než skutečná touha, i když do Japonska bych se někdy opravdu rád podíval, třeba na měsíc, nebo tak. Jen na to mám celý zbytek života.</p>


<h3>Auto</h3>
<p>Někdo si pořídí auto a pak jezdí různě, kam se jim zrovna zachce. Někteří to auto různě zvelebují, či si jich pořizují víc.</p>


<p>Nic proti tomu, taky mám řidičák a chápu tu radost a volnost, jet si kam chci, kdy chci, ale není ve mě vůbec touha vlastnit auto. Ten hardware mě nebaví, chápu je hlavně jako prostředek přepravy, než co jiného a navíc se to musí pořád udržovat a opravovat.</p>


<h3>Motorky</h3>
<p>Podobnou sortou jako milovníci aut jsou i milovníci motorek. To se mi líbí podstatně víc. Ne že bych byl až tak moc na rychlé stroje, spíš naopak, pomalu si projíždět krajinou na bafající chromované mašině, to má něco do sebe. Na druhou stranu mě nebaví ty detaily kolem, opravovat si karburátor a další věci, co občas odejdou. Taky je nutné počítat s tím, že celé se to dá provozovat jen pár měsíců v roce, kdy je zrovna hezky a je zde zvýšená pravděpodobnost úrazu.</p>


<p>Investice do motorky je docela velká a jsem si skoro jistý, že bych byl jen takový sváteční řidič, co se jede projet desetkrát za rok a na to se v podstatě ani nevyplatí si něco kupovat, půjčovna vyjde levněji a navíc toho člověk vyzkouší víc.</p>


<h3>Počítače</h3>
<p>Napadlo mě taky, že bych se mohl přidat k počítačníkům, kteří věnují čas a peníze zvelebování svých počítačů. Výkonné mašiny, blikající a točící se větráky, různé vymazlené skříně.</p>


<p>Mnoha lidem kolem se zdá, že spadám přesně do téhle kategorie, ve skutečnosti jsem však pravý opak - na počítači mi vůbec nezáleží. Je mi ukradené, jestli bude bílý, nebo černý, jestli má blikající větrák, super rychlé SSD, pasivní chlazení a nejnovější i7 procesor. V podstatě mě ani nebaví hrát hry.</p>


<p>Jsem programátor a většinu času trávím v linuxu, nepotřebuji tedy super výkonnou grafickou kartu (i když jí mám, ale kvůli podpoře vícero monitorů), nepotřebuji nejrychlejší procesor, ale víc jader, protože dělám spoustu paralelních věcí. Stačí mi 8G paměti a obyčejný terabajtový harddisk, protože jsem paranoik a nevěřím, že by SSD přežilo šifrovaný root.</p>


<p>Počítač vnímám jako okno do světa - nezajímá mě moc, jak vypadá to okno, pokud se přes něj dá slušně dívat. Díky tomu jsem si pořídil pro mě zcela postačující mašinu za 15 tisíc, a teď mám na celé roky vystaráno a upgraduji jen vstupně/výstupní <a href="http://www.alza.cz/27-philips-272c4qpjkab-s-webovou-kamerou-d440215.htm">zařízení</a>.</p>


<h3>Bydlení</h3>
<p>Další oblíbenou studnou na peníze je bydlení - dům, či byt. Byt jsem vyškrtl rovnou, protože mi město úplně nevyhovuje. Může být fajn být majitelem bytu, ale při té představě, kolik stojí byty ve městech, jakou mají rozlohu, jak musíte pořád platit do společného fondu a jak vám to může všechno zkazit nepřizpůsobivý soused mě motivace okamžitě přešla.</p>


<p>Nad domem jsem uvažoval podstatně déle, až na pár vyjímek jsme celý můj život v domě na vesnici žili. Koukal jsem se tak na internet a použitelné ruiny se dají koupit již okolo 300 000kč, s tím že to většinou ještě tak půl milionu investic vyžaduje. Musí se předělat střecha, často elektřina, někdy znovu ohodit zdi, pravidlem je nová fasáda, často jsou problémy i s kanalizací a vodovodem, které je nutné překopat. Další běžnou věcí jsou potíže s topením, protože je často nutné vyměnit neefektivní, či popraskané radiátory. Většinou zapomeňte na plyn, topí se uhlím, nebo dřevem a vytápění celého domu žere za zimu spoustu peněz. Když to shrnu, tak to obnáší spoustu námahy a práce a na konci vás čeká to samé - námaha a práce, tentokrát při údržbě. To vím, protože jsem se toho mnohokrát aktivně účastnil.</p>


<p>Přes to všechno bych nad tím uvažoval, nebýt toho, že je to stále poměrně drahá položka, na kterou bych byl asi nucený vzít si hypotéku a ty já úplně bytostně nesnáším. Jak si jí jednou vezmete, tak se pak musíte strachovat o práci a <i>držet hubu a krok</i>. Viděl jsem to mnohokrát na lidech, se kterými jsem pracoval a velmi silně se mi vrylo do mozku, že tohle mě za ten stres prostě nestojí.</p>


<p>Několikrát jsem přemýšlel, že bych si pořídil karavan a bydlel více/méně mobilně, možná v něm i trochu cestoval po Evropě. Vždy jsem to ale zavrhl, protože moc nevěřím, že bych se dokázal omezit na tak malý prostor, navíc jak bych tam asi nacpal celý stůl s počítačem a police s knihami.. Navíc to není na delší bydlení, spíš takový koníček a v podstatě je to dost podobná situace, jako s tím autem. </p>


<h3>Vzdělání</h3>
<p>Napadlo mě taky, že bych se vrátil zpět do českého vzdělávacího systému, ale pak jsem to zavrhl. O titul v podstatě nijak nestojím a co se týče získávání nových informací a dovedností, tak to má špatný poměr šumu k signálu. Tentokrát bych se tomu navíc musel věnovat při práci a to by nedělalo dobrotu. Možná někdy v budoucnosti, ale jak už jsem zjistil, člověk může šťastně a spokojeně žít i bez toho.</p>


<h3>Burza</h3>
<p>Další nad čím jsem uvažoval jsou cenné papíry, o to se ale člověk musí aktivně zajímat. Ne že bych to nedokázal, na bitcoinu jsem taky jeden čas spekuloval, ale obecně se dá říct, že mě to až moc pohlcovalo. Když jsem pak každý den dvacetkrát čuměl na grafy kurzu a stresoval se kvůli tomu, došlo mi, že tohle není to, čím bych chtěl trávit čas, i když se tím dají vydělávat peníze.</p>


<h3>Sběratelství</h3>
<p>Ze sběratelství jsem se úspěšně vyléčil, když mi došlo, že je to v podstatě k ničemu. Shromažďování náhodných krámů, které mají většinou nějaký význam jen pro další podobně postižené sice vzbuzuje fajn pocit, ale celkově mi to po určitém vystřízlivění přijde jako nahovno náplň života.</p>


<h2>Co mě vlastně baví</h2>
<p>Když nezabraly hodnoty a cíle, ke kterým se upínají ostatní lidé, zkusil jsem se podívat na to co mě vlastně baví, jestli by se nedalo najít něco zde;</p>


<p>Jsem introvert, individualista a nejspíš napůl asperger. Mám rád soukromí a většinou mě moc nebaví se družit s ostatními lidmi. Hodně mě baví programování, nebo spíš vlastní projekty, kde se programování často uplatňuje. Baví mě čtení, učení se a získávání nových schopností. V poslední době mě i baví prožívat nové zkušenosti, protože jsem se naučil užívat si věci, které jsem nikdy dřív nedělal.</p>


<p>Jsem rád v přírodě, ale jen pasivně. Stačí když je kolem, ale ne blíž jak 20 metrů. Taky mám rád Fallout, takže by se třeba dala započítat i nějaká ta příprava na postapo.</p>


<p>To mi tedy moc nepomohlo.</p>


<h2>Kdybych vyhrál v loterii..</h2>
<p>Když mám dovolenou, tak většinou nikam nejedu. Nakoupím plnou lednici, uvařím čaj a zavřu se doma, klidně na několik dní. Programuji, koukám na postahované věci a čtu si. Občas se jdu projít, sednout do čajovny, nebo podívat na nějakou přednášku.</p>


<p>Co bych vlastně dělal, kdybych vyhrál v loterii milion? Děvky, chlast a luxus? Cestování? Nákupy hardware, auta a všeho možného? Byt? Barák?</p>


<p>Ne. Koupil bych si to nejcennější, co se dá koupit - čas. Vzal bych si roční dovolenou, dočetl knihy z TODO, konečně se pořádně naučil lisp a <a href="http://pharo.org/">smalltalk</a>. Najal bych si soukromého učitele na pokročilejší matematiku a nějaký nový jazyk. V podstatě všechno co mě živí jsem se naučil sám a v poslední době na to mám jen málo času, tak bych si ho pořádně dopřál. Konečně bych se věnoval rozdělaným věcem a osvojil si nějaké nové znalosti, napsal ideální program pro osobní wiki a všechno to, co jsem za roky nacpal do TODO..</p>


<p>Neříkám, že by mě bavilo se vyloženě flákat, ani že bych v tomhle stavu chtěl zůstat dlouhodobě, to určitě ne.</p>


<p>Moje práce mě baví, jen žere tolik času, že mi prakticky nezbývá čas a energie na nic jiného. To co bych silně potřeboval je zastavit se, vymanit se z běhu věcí, a věnovat se přemýšlení a sebezlepšování. Chtěl bych se defragmentovat, než zase budu pokračovat. Všechno si srovnat po čtvrt století života. </p>


<p>Jo, vyhrát tak v loterii a mít tak na placení nájmu na půl roku/rok, bez toho, abych musel v práci zabít nejproduktivnějších 8 hodin, to by bylo přesně ono. Jenže to není moc reálné.. nebo snad ano?</p>


<p>Jeden z hlavních důvodů, proč si nemůžu vzít dlouhé volno je finanční náročnost bydlení, ať už v pronájmu, nebo kdybych si na hypotéku koupil vlastní byt či dům. Doslova by mi to sežralo všechny finance, a to tak že rychle (jen nájem na půl roku dělá ~50 tisíc, to nepočítám jídlo a běžný lidský provoz). Podle hrubých propočtů by půl rok vyšel tak na 80-100 tisíc, které bych prostě propálil jen na životních nákladech, jako kdybych je vyhodil z okna.</p>


<p>Když ale odstraním problém s bydlením, zbývají v podstatě už jen dva - jídlo a běžné potřeby, což se do nějakých 20-30 tisíc na půl roku vejde imho úplně v pohodě.</p>


<p>Spousta lidí by se bála, že potom neseženou práci, ale tenhle problém se mě poslední rok v podstatě vůbec netýká - naopak, od doby co bydlím v Praze a mám na githubu 2000 commitů, musím různé nabídky aktivně odmítat, a to ani nejsem na linkedin a běžný headhunter spam do toho nepočítám. Nemyslím si tedy, že by mi návrat do pracovního procesu dal nějak významně zabrat. </p>


<p>Takže to by bylo. Jenže jak na to? Promýšlel jsem různé možnosti, když mi to najednou došlo; koupím si chatu.</p>


<h2>Chata</h2>
<p>Chaty mají jednu skvělou vlastnost - jsou levné. Hodiny strávené procházením realitních webů mi potvrdily, že se dají sehnat zhruba v rozmezí 70 až 300 tisíc, podle toho jak jsou velké, kde se nacházejí a jestli je k nim i pozemek, elektřina, kanalizace a tak dále.</p>


<p>To co si představuji já, je podezděná dvoupatrová chata, možná se sklepem, někde napůl v kopci, s relativně velkým pozemkem (300/400m). Ideálně někde lehce stranou od ostatních chat, se stromy kolem, protože znáte to - dobré ploty dělají dobré sousedy a já o sousedy stojím pokud možno vůbec (je ovšem nutno započítat jejich bezpečnostní, zloděje odpuzující efekt).</p>


<p>Chaty, které mi přijdou přijatelné se momentálně pohybují v rozmezí okolo 200 až 300 tisíc korun. Podívejme se na nějaké ty ukázky:</p>


<ul>
<li><a href="http://www.annonce.cz/inzerat/prodej-chaty-v-ondrejove-nabizime-28600951-wbvvrc.html">http://www.annonce.cz/inzerat/prodej-chaty-v-ondrejove-nabizime-28600951-wbvvrc.html</a></li>
<li><a href="http://www.annonce.cz/inzerat/chata-2-1-25m2--stenovicky-24526953-w545j8.html">http://www.annonce.cz/inzerat/chata-2-1-25m2--stenovicky-24526953-w545j8.html</a></li>
<li><a href="http://www.annonce.cz/inzerat/poridte-si-pro-chvile-25508508-wrff1f.html">http://www.annonce.cz/inzerat/poridte-si-pro-chvile-25508508-wrff1f.html</a></li>
<li><a href="http://www.annonce.cz/inzerat/prodej-chata-2-kk-24-28193911-wfmagy.html">http://www.annonce.cz/inzerat/prodej-chata-2-kk-24-28193911-wfmagy.html</a></li>
<li><a href="http://www.bezrealitky.cz/nemovitosti-byty-domy/340292-nabidka-prodej-rekreacniho-objektu-nizkovice">http://www.bezrealitky.cz/nemovitosti-byty-domy/340292-nabidka-prodej-rekreacniho-objektu-nizkovice</a></li>
<li><a href="http://www.bezrealitky.cz/nemovitosti-byty-domy/167331-nabidka-prodej-rekreacniho-objektu-loukovec">http://www.bezrealitky.cz/nemovitosti-byty-domy/167331-nabidka-prodej-rekreacniho-objektu-loukovec</a></li>
<li><a href="http://www.sreality.cz/detail/prodej/dum/chata/lsteni-lsteni-/1761575004#img=0&fullscreen=false">http://www.sreality.cz/detail/prodej/dum/chata/lsteni-lsteni-/1761575004#img=0&fullscreen=false</a></li>
<li><a href="http://www.sreality.cz/detail/prodej/dum/chata/hustopece--/2580127836#img=0&fullscreen=false">http://www.sreality.cz/detail/prodej/dum/chata/hustopece--/2580127836#img=0&fullscreen=false</a></li>
<li><a href="http://www.sreality.cz/detail/prodej/dum/chata/dlouha-lhota--/3610755164#img=23&fullscreen=false">http://www.sreality.cz/detail/prodej/dum/chata/dlouha-lhota--/3610755164#img=23&fullscreen=false</a></li>
<li><a href="http://www.sreality.cz/detail/prodej/dum/chata/borotice-celina-/2498007132#img=0&fullscreen=false">http://www.sreality.cz/detail/prodej/dum/chata/borotice-celina-/2498007132#img=0&fullscreen=false</a></li>
</ul>


<p>A jedna z těch, které se mi od pohledu velmi líbily, až na ty sousedy: <a href="http://www.sreality.cz/detail/prodej/dum/chata/repiste-repiste-urbisova/1606116188#img=0&amp;fullscreen=false">http://www.sreality.cz/detail/prodej/dum/chata/repiste-repiste-urbisova/1606116188#img=0&amp;fullscreen=false</a></p>


<p>Jak je možné vidět z odkazů, okolo 280 tisíc korun se dají sehnat poměrně hezké objekty, často s koupelnou, elektřinou, kanalizací a vodovodem. Od normálních domů je odlišuje jen že místo do šířky rostou do výšky a horní část bývá dřevěná. </p>


<p>Suma sumárum, celková částka, kterou jsem vypočítal jako nutnou pro zakoupení a upravení chaty na dlouhodobé obývání, se všemi náklady se pohybuje okolo ~350 tisíc korun, což je tak nějak horní maximum. To je docela dost peněz, ale pořád je to cca 1/10 toho co dáte v Praze za byt o stejné rozloze, v šedivé krabici uprostřed betonové džungle, nebo 1/3 až 1/5 toho, co dáte za nic moc barák. Podle štěstí by se pak vše mohlo teoreticky vtěsnat do ~250 tisíc (aritmetický průměr ukázek je 243 836 Kč).</p>


<p>Zmiňovaných 350 tisíc jsem nejspíš schopný, s tím co mám momentálně na účtu, dát dohromady do dvou až tří let. Někdo by si možná vzal hypotéku, úvěr a já nevím co ještě, ale to jsem se rozhodl pokud možno nikdy neudělat, takže budu pěkně spořit. Co se mě týče, tak mi to takhle vyhovuje, protože si budu moct vše promyslet, nemusím se moc stresovat a kdybych si to náhodou rozmyslel, tak mám alespoň na účtě kopu peněz na něco jiného.</p>


<p>Velmi příznivá mi na tom všem přijde i samotná hmotná podstata chaty, kde na rozdíl od dovolených a všemožných zážitků vám na konci zbude objekt, kde se dá bydlet, kam můžete jezdit na víkendy a který se dá v případe nutnosti prodat.</p>


<h2>Shrnutí</h2>
<p>Takže si to shrňme - pevně jsem se rozhodl, že si koupím chatu. Nerozhodl jsem se včera, ani před týdnem, ale už před měsícem a pořád mi to přijde jako dobrý nápad, i když jsem tomu věnoval desítky hodin googlení a zapředl o tom rozhovor s asi 5 lidmi. Zatím mi to nikdo nerozmlouval.</p>


<p>V chatě bych chtěl dlouhodobě (~půl roku / rok v kuse) bydlet během studijního volna, pokud možno za co nejmenší náklady, ovšem s výdobytky moderní civilizace, jako je elektřina a tekoucí voda. Taky bych z toho rád udělal &quot;domov&quot;, kam se vracím vždy když nemám zrovna nějaký kontrakt někde jinde a kde můžu zakotvit, kdybych náhodou nesehnal práci.</p>


<p>Na druhou stranu musí být chata schopná fungovat v režimu, kdy bydlím ve městě a dojíždím tam jen jednou za týden, nebo za dva. To klade nároky hlavně na bezpečnost.</p>


<h2>Požadavky</h2>
<p></p>


<h3>Záchod</h3>
<p>Jsem rozmazlen civilizací, takže jeden z požadavků, ze kterého rozhodně nejsem ochoten slevit je normální splachovací záchod. Přibližně 70% všech nabídek, které jsem procházel ho má, takže zde nevidím žádný velký problém.</p>


<h3>Pozemek</h3>
<p>Pozemek je druhá věc, ze které naprosto nejsem ochoten slevit. Spousta chat stojí na pronajatém pozemku, kde platíte třeba 1500 městu, nebo někomu. To se mi ani trochu nelíbí, takže pozemek chci koupit s chatou.</p>


<h3>Voda</h3>
<p>Rozhodně chci na pozemku zdroj užitné vody. Nemusí tam nutně být zdroj pitné, ale minimálně studna, potok, nebo nějaká dešťová jímka, aby se s tím dalo splachovat a aby se to dalo použít ke koupání/sprše.</p>


<h2>Bylo by hezké</h2>
<p></p>


<h3>Elektřina</h3>
<p>Zatím se lehce přikláním k variantě bez elektřiny, s tím že bych zkusil za dalších ~50-100 tisíc vlastní <a href="http://www.wind-solar.cz/produkt/set-1250w-24v/">ostrovní systém</a> a byl plně nezávislý. Ani ne tak kvůli ekologii, ale spíš kvůli možným výpadkům centrální soustavy (stačí aby Rusko vypnulo plyn, či námraza strhla dráty a budou se dít věci) a nulové další ceně (roční prázdniny se nesmí moc prodražit). Celé si to ještě musím promyslet a bude to záležet na několika faktorech, jako například jestli je tam větrno, jestli je vedle potok, co by se dal zneužít na hydroelektrárnu atd..</p>


<p>Nějakou formu elektřiny budu potřebovat, to je nevyhnutelné, nepotřebuji jí však mnoho. Podstatný je jen počítač, monitor, lednička a světlo (většinou tehdy, když neběží počítač). Nepotřebuji televizi, rádio, mikrovlnku, pračku (dá se řešit během z elektrocentrály 1x týdně) a další opičiny. Monitor se vejde do 40W, počítač do dalších 100W, i když zde je velká možnost pro snižování, když si postavím nový a budu na to myslet. Světlo stačí LED, které nežere skoro nic.</p>


<p>Na moje požadavky by měl být dostačující 1kW ostrovní systém, který cpe přebytky do bateriové banky. Víc než k solárům se přikláním k větrníkům, protože se mi zdají víc cool a teoreticky jsou schopny fungovat déle jak půl dne. Jejich <a href="http://www.dasty.eu/katalog-produktu?page=shop.browse&amp;category_id=28">cena</a> je taky docela nízká (15-30k podle maximálního výkonu 500-2000W). Nejradši bych nějaký hybrid, kde je pár solárníků a pár větrníků, i když úplně nejlepší by byla vlastní malý hydroelektrárna, která jede 24/7 více/méně bez ohledu na počasí. Případné výkyvy pokryje benzínová elektrocentrála.</p>


<h3>Internet</h3>
<p>Na co se těším nejvíc je asi internet, resp. jeho absence. Chci tam mít nějaké připojení, ale na úrovni edge, abych měl komunikaci a mohl dotahovat manuály a provozovat IRC, ale nemohl přes to tahat multimédia. Pokud budu potřebovat stáhnout něco většího, natáhnu si to na VPS, odkud to pak stáhnu v nějakém kontaktním místě (free wifi někde v okolí, knihovna, kavárna atp..).</p>


<p>Přemýšlel jsem nad satelitem, ale to je <a href="http://www.satkom.cz/satelit_internet.htm">docela drahé</a> (nejlevnější je za ~600kč s 2G FUP). Kdo ví, možná se do té doby objeví nějaká <a href="http://vtm.e15.cz/apple-muze-ovladnout-svet-satelitnim-mobilnim-internetem">levnější</a> <a href="http://technet.idnes.cz/google-koupil-skybox-05a-/sw_internet.aspx?c=A140611_142256_sw_internet_vse">alternativa</a>. Nakonec pravděpodobně ale skončím u nějakého mobilního internetu. Například teď mám tescomobile, které mě vyjde na dvě stovky měsíčně a zde očekávám, že cena půjde jedině dolu.</p>


<h3>Bezpečnost</h3>
<p>Zde se myslí jak fyzická, proti zlodějům, tak proti atomovému výbuchu ve výšce 2km nad nejbližším stotisícovým městem a centry průmyslu, na základě přibližného modelování šíření tlakové vlny. Samozřejmě se také hodí sklep, který je možné použít jako <a href="http://madbrahmin.cz/diskuse/1378">protiatomový kryt</a> a na skladování jablek, plot kolem pozemku, minové pole, automatické věže s lasery a kulomety a .. ehm. No, prostě bezpečnost.</p>


<h3>Sad jablek/hrušek/..</h3>
<p>Byl bych velmi rád, kdyby byly na pozemku jablka a/nebo hrušky. Byl by to takový příjemný bonus.</p>


<h1>Závěr</h1>
<p>Co si o tom myslíte? :)</p>


<p>Já už jsem se rozhodl a pár lidí se kterými jsem o tomhle mluvil vyjádřilo názor, že by bylo fajn, kdybych o tom sepsal článek, tak jsem to udělal. Rád bych si teď přečetl vaše názory a připomínky, případně změnil či upravil názor na základě diskuze.</p>


<!--
    Written in CherryTree, converted to HTML by cherrytree2html.py

    - http://www.giuspen.com/cherrytree/
    - https://github.com/Bystroushaak/cherrytree2html.py
-->


</body>
</HTML>