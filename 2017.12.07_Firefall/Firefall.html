<p>Upoutávka na výbornou dvojknihu <a href="https://www.goodreads.com/book/show/22838183-firefall"><i>Firefall</i></a>, obsahující novely <a href="https://en.wikipedia.org/wiki/Blindsight_(Watts_novel)"><i>Blindsight</i></a> a <i>Echopraxia</i> od kanadského spisovatele Petera Wattse.</p>

<!--break-->

<p><strong>Varování</strong>: Obsahuje ☠️spoilery☠️. Snažil jsem se však věnovat pouze úvodním kulisám, aniž bych prozrazoval děj.</p>

<p></p>

<img class="floatleft" src="/images/screenshots/8/4/228348-knizni-recenze-firefall-5241961003674874267.jpg" />

<p><i>Siri Keeton</i> je členem posádky kosmické lodi <i>Theseus</i> zastávající pozici <i>jargonauta</i>, jakéhosi interpretra složitostí post-humánního světa. Jeho úkolem je zajišťovat reporty a interpretaci událostí nad rámec obyčejné telemetrie pro zbytek lidí na zemi.</p>


<p>Stejně jako zbytek posádky není ani Siri standardním člověkem (v knize označovanými jako <i>baseline</i>). V dětství podstoupil amputaci levé půlky mozku po napadení agresivním virem a místo ní získal elektronickou protézu, která mu pomohla stát se nejlepším mezi <i>jargonauty</i>. <i>Jargonauti</i>, či <i>syntezisté</i>, jak sami sebe radši označují, jsou schopni vnímat topologii, aniž by rozuměli podstatě vnímaného.</p>


<p>Siri má tu pochybnou čest patřit mezi nejlepší <i>jargonauty</i>. To mu umožňuje překládat nejsložitější problémy a jejich řešení, produkované umělými inteligencemi a post-humánními bytostmi, jenž dosahují lidmi neobsažitelné dimenzionality, a přeložit je do běžného jazyka smrtelníků. Zároveň ho to ale znevýhodňuje v běžných mezilidských interakcích, neboť nechápe lidi. I z nich totiž vnímá pouze topologii, i když na úrovni, která mu prakticky umožňuje číst lidské myšlenky jen z interakcí.</p>


<p><i>Theseus</i> a jeho posádka byly vyslány zjistit původ 65 535 objektů, které ve stejný okamžik a v perfektním gridu shořely v atmosféře země. <i>Světlušky</i>, jak jsou objekty pokřtěny, během své zářivé sebevraždy pořídily a odvysílaly obrázek všeho pod nimi. Na posádce je poté zjistit kam přesně a hlavně komu, či čemu. </p>


<p>Až dosud by se mohlo zdát, že se dějem jedná o standardní sci-fi. Knihu však odlišuje silný filosofický přesah a technologický rozhled autora. Ve své podstatě jde o návrat ke kořenům žánru, tedy snaze ukázat čtenáři pohled na uvěřitelnou budoucnost, prim zde ovšem nehrají „tvrdé“ technologie, jako třeba kosmické lodě, ale spíš teorie grafů a her, informatika a šok z budoucnosti, kde běžní lidé čím dál méně chápou svět, ve kterém žijí.</p>


<p>Zajímavá je i post-humánní ladění románu, kde nikdo z posádky není normální člověk. Kromě samotného Siriho jsou ostatní členové, mezi které patří i specialista na jazyky a specialistka na boj, silně vylepšeni. Všem potom velí <i>upír</i>.</p>


<p>Jo, upír. Autor nám představuje svět, kde lidé našli v historii DNA upírů, jenž vyhynuli na <i>crucifix glitch</i>, mutaci, která způsobila, že nejsou schopni přežít pohled na pravý uhel a tak vymřeli s nástupem civilizace. Upíři kdysi tvořili oddělenou část lidského vývoje, druh který parazitoval na lidech. Silnější, rychlejší, schopné hybernovat tak dlouho, až se z nich staly jen povídačky, dokud se kořist nerozmnožila natolik, aby mohl predátor vyjít zase ven a začít lovit. Především jsou však upíři nelidsky inteligentní dravci, plánující padesát kroků dopředu, což je důvod proč byli oživeni v post-humánním světě. Na bojišti se hodí mít na své straně geniálního stratéga.</p>


<p>Osobně upíry zrovna moc nemusím, ale sem fakt sedli. Nejedná se o žádné teplé upíry jako v <i>Twillightu</i>, ani o akčního sympaťáka jako z Kulhánkových knih, ale o mrazivé monstrum, schopné bez problému spáchat genocidu, pro které lidé nejsou nic než přirozená kořist, a které je ze všeho nejvíc šokují svou inteligencí. Stejně jako je kočka o řád jinde, aby mohla lovit myši, tak je upír predátor o úroveň jinde, aby mohl lovit lidi. A nikoliv jen tělesně, ale i mentální architekturou, psychologií a schopností plánovat do budoucnosti. Jediný důvod, proč s lidmi spolupracuje, je společný nepřítel v podobě mimozemské entity schopné najednou a nepozorovaně dopravit nad zem v dokonalém gridu přes šedesát tisíc sond, a tedy ze své podstaty ohrožující samotnou existenci posthumánního lidstva.</p>


<p>Tolik k příběhové stránce. Je tam posádka lodi a jsou tam mimozemšťani. Po dlouhé době skutečně originální a děsiví mimozemšťani úplně jiným způsobem, než všude jinde, co jsem kdy četl. Kvůli nim se vyplatí knihu číst, když už kvůli ničemu jinému.</p>


<p>Pak je tu <i>filosofická stránka</i> románu dodávající mu nečekanou hloubku. Musím říct, že jsem po dlouhé době zaražen, až skoro šokován bohatostí nápadů a filosofických myšlenek, jenž v příběhu vetknuty skoro jen tak mimochodem. Přitom se nejedná o žádný nízký kalibr, žádné nudné hospodské filosofování.</p>


<p>V knize je hodně rozebíráno, jak naše mozky konstruují mentální model z nedokonalých smyslů, a v jistém ohledu nevnímáme svět, vnímáme pouze tento model, který si děláme z informací, jež nám smysly sdělují. Pokud jsou ostatní entity  v našem okolí o tolik výš, že dokáží v hlavě udržet dimenzionalitu zahrnující tisíce a tisíce proměnných, pak budou pravděpodobně schopni tento náš model nepozorovaně ovlivňovat. Co potom znamená svoboda rozhodování?</p>


<p>Skrz celou knihu se táhne zkoumání myšlenky co vlastně znamená být člověkem ve světě, kde elektronika a technologie umožnila rozpínat se skrz další (elektronické) orgány například robota, či se stát kompletně virtuálním. Je možné v takovém světě mít svobodnou vůli? A co je vlastně podstatou mysli, uvědomění si sebe sama? Skutečně je to něco chtěného a důležitého? Vážně nám to dává takovou výhodu, nebo se jedná jen o krátkodobý evoluční omyl, který by byl za pár desítek tisíc let vymazán?</p>


<h2>Verdikt</h2>
<p>Překvapivě dobrá kniha. Autor se podle mého názoru může stavit na roveň velikánům žánru jako například Stross, nebo Egan. Jejo představa budoucnosti působí uvěřitelně, a stejně jako dva uvedení se drží těsně na hranici představitelného technologického třesku své doby.</p>


<p>Rozhodně doporučuji.</p>


<!--
    Written in CherryTree, converted to HTML by cherrytree2html.py

    - http://www.giuspen.com/cherrytree/
    - https://github.com/Bystroushaak/cherrytree2html.py
-->