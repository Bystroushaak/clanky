<!DOCTYPE html>
<html>
  <head>
    <meta http-equiv="Content-Type" content="text/html; charset=utf-8" />
    <title>Státní zklamání</title>
  </head>
  <body onload="on_body_load();">
    <p>Tenhle blog není o koroně, kde myslím že netřeba cokoliv komentovat, a asi všichni vidí schopnost a neschopnost našeho státu na vlastní oči. Bohužel jsem byl v poslední době nucený interagovat se státem víc než by mi bylo milé a celkově jsem z toho vesměs znechucený, takže tady jsou nějaké moje zkušenosti.</p>
    <!-- break -->
    <h1>Sčítání lidu</h1>
    <p>Říkal jsem si, že to vyplním online. Naštěstí několik dní potom co to bylo spuštěno, takže portál již byl funkční. Začal jsem to vyplňovat a chtělo to po mě tolik blbostí, že jsem to po čase vzdal. Například čísla občanek lidí, se kterými bydlím v jedné domácnosti. To jsem tou dobou u sebe neměl, takže jsem se dál ani nedostal.</p>
    <p>Nebudu tu nějak detailně hodnotit všechny údaje, které to po lidech chce, jen řeknu, že mi to přijde naprosto jako brutálně invazivní vpád do soukromí, a mám pocit, že státu po většině informací vůbec nic není. Ale to je věc názoru.</p>
    <p>Co mě fascinovalo je, že na pozadí se při každém requestu posílá POST request na URL <a href="https://dc.services.visualstudio.com/v2/track">https://dc.services.visualstudio.com/v2/track</a>;</p>
    <pre><code>Accept: */*
Accept-Encoding: gzip, deflate, br
Accept-Language: en-US,en;q=0.5
Connection: keep-alive
Content-Length: 2744
Content-type: application/json
DNT: 1
Host: dc.services.visualstudio.com
Origin: https://www.onlinescitani.cz
Referer: https://www.onlinescitani.cz/
Sdk-Context: appId
User-Agent: Mozilla/5.0 (X11; Ubuntu; Linux x86_64; rv:87.0) Gecko/20100101 Firefox/87.0</code>
</pre>
    <pre><code>[
   {
      "time":"2021-04-01T10:51:14.988Z",
      "iKey":"f3cdb686-d056-45d3-9487-fd3789ce5aff",
      "name":"Microsoft.ApplicationInsights.f3cdb686d05645d39487fd3789ce5aff.PageviewPerformance",
      "tags":{
         "ai.user.id":"ruZz/",
         "ai.session.id":"k6f+L",
         "ai.device.id":"browser",
         "ai.device.type":"Browser",
         "ai.operation.name":"/",
         "ai.operation.id":"b648fcfe0a0448449cdf90054fcf2d26",
         "ai.internal.sdkVersion":"javascript:2.5.6"
      },
      "data":{
         "baseType":"PageviewPerformanceData",
         "baseData":{
            "ver":2,
            "name":"Sčítání 2021",
            "url":"https://www.onlinescitani.cz/#/prihlaseni-novy",
            "duration":"00:00:00.983",
            "perfTotal":"00:00:00.983",
            "networkConnect":"00:00:00.000",
            "sentRequest":"00:00:00.016",
            "receivedResponse":"00:00:00.002",
            "domProcessing":"00:00:00.871",
            "properties":{
               
            },
            "measurements":{
               "duration":0
            }
         }
      }
   }
]</code>
</pre>
    <p>To si dělaj srandu, ne?</p>
    <p>Pro ty netechnické z nás; stránka, kam zadáváte naprosto privátní a citlivé informace, odesílá Microsoftu při každém requestu informace o tom že to děláte. Včetně URL, verzí vašeho browseru a tak dál.</p>
    <h1>Úřad práce</h1>
    <p>Dal jsem výpověď z práce. Hledání nové se trochu protáhlo, převážně protože většina firem, se kterými jsem jednal má model ala „<em>sedm kol pohovorů</em>“ táhnoucích se týdny, rozhodl jsem se jít na pracák a zaregistrovat se tam k podpoře v nezaměstnanosti.</p>
    <p>Zatím jsem o to žádal jen jednou v minulosti, kdy jsem prostě přišel na pracák, vyplnil kopu papírů a bylo to. Teď jsem si myslel že to bude vypadat podobně, takže jsem přišel na pracák, a zjistil, že mě nepustí do budovy. U vchodu jsem dostal lejstro, to vyplnil, odevzdal ostraze u vchodu a dozvěděl se, že do dvou týdnů se mi ozvou.</p>
    <p>Přijde mi zajímavé, že fungují v podstatě jen jako poštovní schránka. Na mysl se mi klade poněkud nekoretní otázka, proč tedy vůbec existují, a nejsou nahrazeni jedním online formulářem.</p>
    <p>Po asi týdnu mi přišel hovor z pracáku, kde mi paní sdělila, že mi pošle email, ve kterém bude info o tom kdy mi pošlou dopis. Cože? Tři úrovně indirekce?</p>
    <p>Naštěstí se ukázalo, že s tím dopisem je to asi nějaká misinformace, zatím mi přišel jen email. Mimochodem taky super bizár:</p>
    <p>
      <a href="Statni_zklamani/urad_prace.jpg">
        <img src="Statni_zklamani/urad_prace_thumb.jpg" />
      </a>
    </p>
    <p>Celé to samozřejmě spadlo do spamu, protože barvičky (dva odstíny červené, heh), odkazy a vložený obsah, nehledě na asi pět velikostí fontů, které se v tom míchají. I nigerijští spammeři mají lepší formátování, než tohle.</p>
    <p>To že půlka dokumentů je v PDF, půlka v RTF, které se načte se špatným kódováním, to ani neřeším. Ale zase ty úřady; preventivně jsem přidal k dokumentům, které jsem odevzdal, kopii <em>zápočtového listu</em> od zaměstnavatele, tak proč teď musím znova dodávat jejich vlastní formuláře, kde bude úplně to samé? Budu muset jezdit do bývalé firmy, shánět tam lidi kteří mi to vystaví, navíc v době Covidu, kde většina lidí není v kanceláři. Na té kopii <em>zápočtového listu</em> je jasně napsané, jak dlouho jsem tam pracoval, taky je tam důvod ukončení spolupráce (moje výpověď).</p>
    <p>Proč mě nutí jít na PSSZ a ostatní úřady, tisknout tam papíry, které pak budu muset scannovat a posílat <strong>emailem</strong>? Ještě k tomu když mám datovou schránku (kterou jsem afaik i vyplnil do nějakého toho papíru od nich). Teď musím lítat po praze, od zaměstnavatele na různé úřady, které navíc všechny fungují v termínech ala čtyři hodiny denně v pondělí a ve středu.</p>
    <h1>Daně</h1>
    <p>Taky jsem dělal daně. Tenhle rok to bylo krapet víc komplikované než jiné roky, protože jsem tam měl jen část roku, kdy jsem dělal OSVČ, platil jsem dopředu nějaké zálohy na daně a kde co.</p>
    <p>Ale nakonec se to povedlo a díky exportu z <a href="http://fakturoid.cz">fakturoid.cz</a> to bylo relativně rychle hotové.</p>
    <p>Co mě osobně asi nejvíc vadí je, že v průběhu roku posílám každý měsíc různé výkazy, stát má o mě všechny možné informace, ale stejně ten jejich formulář je jen simulátor papírového formuláře s pár validacemi nad tím. Nechápu, proč si to nemůže dotáhnout většinu mnou poskytovaných informací samo a pak bych jen doplnil zbytek.</p>
    <p>Konkrétně v mém případě fakt stát má úplně všechny informace, které já pak musím vyserializovat jednou ročně znova do nějakého formuláře. Informace o daních z měsíčních výkazů DPH. Informace o počtu dětí a tak podobně. Informace o tom jaký paušál chci použít, i informace o slevě na poplatníka, kterou budu chtít uplatnit.</p>
    <p>Představte si to sci-fi, kdyby to fungovalo naopak; jen bych vyplnil, že jsem dával třeba nějaké dary, které chci odečíst, a pak bych prostě jednou ročně dostal žádost kolik mám zaplatit, s tím že když se mi něco nelíbí, tak mám možnost to změnit či oznámit (například říct že nedaním paušálem a nahrát tam výkaz z účetního systému ohledně nákladů).</p>
    <h1>Bizár portálu MOJE daně</h1>
    <p>Když už jsem odeslal daně, tak jsem si říkal že se podívám do nově spuštěného portálu <a href="https://www.lupa.cz/clanky/jak-vypada-a-jak-funguje-novy-online-financni-urad/">MOJE daně</a>. Protože když člověk pošle na ČSSZ (Česká Správa Sociálního Zabezpečení) přehled, tak aspoň dostane zpět nějaké potvrzení o tom že vše bylo vyrovnáno, z daní nedostanete nic. Takže kdyby tam třeba byl nějaký dluh, tak se o tom nedozvím, dokud není pozdě.</p>
    <p>Už jsem se do tohohle portálu registroval někdy před měsícem přes datovou schránku, akorát trvalo dlouho než se synchronizovala data a pořád tam nic nebylo.</p>
    <p>Když jsem portál otevřel teď, tak mojí reakci bych mohl shrnout do jedné věty; <em>„naprostý bizár“</em>.</p>
    <p>Velmi jsem byl překvapen seznamem s názvem "Poslední pohyby na osobních daňových účtech", kde jsem očekával že budou vidět moje platby daní. Jenže tam taky byly vidět spousty další věcí, které jsem fakt nečekal.</p>
    <p>
      <a href="Statni_zklamani/moje_dane_uroky_z_prodleni_1.png">
        <img src="Statni_zklamani/moje_dane_uroky_z_prodleni_1_thumb.jpg" />
      </a>
    </p>
    <p>Jednak naprosto nesedí sloupec <em>Územní pracoviště</em>, protože cca do března 2020 jsem byl registrovaný v Litoměřicích a posílal daně FU v Litoměřicích. Takže asi zobrazují kde je ten záznam uložen, ne kde byl proveden? A pak ty Úroky z prodlení? Úroky z prodlení čeho? Daně platím vždycky v termínu, nikdy mi od nich nepřišlo žádné upozornění, s lidmi na FU jsem během té doby mluvil jak telefonicky, tak osobně.</p>
    <h2>Záhadných padesát tisíc</h2>
    <p>Aby to nebylo málo, tak sloupce <em>Má dáti</em> a <em>Dal</em> se zdají být docela jasné, že? Ale co proboha znamená, když je tam najednou negativní číslo? A když k tomu nikde není korespondující záznam ve sloupci <em>Dal</em>.</p>
    <p>
      <a href="Statni_zklamani/moje_dane_uroky_z_prodleni_2.png">
        <img src="Statni_zklamani/moje_dane_uroky_z_prodleni_2_thumb.jpg" />
      </a>
    </p>
    <p>Najednou <em>Účetní vyrovnání záloh pro penalizaci</em> je <em>Má dáti</em><code>-50 200,00 kč</code>.</p>
    <p>
      <a href="Statni_zklamani/Untitled.png">
        <img src="Statni_zklamani/Untitled.png" />
      </a>
    </p>
    <p>Já jsem tam rozhodně nic takového neplatil, kde se to tam proboha vzalo? To sami zjistili, že se sekli a najednou mi odečetli <em>50 200 kč</em> z dluhů, nebo cože? Co to je za částku?</p>
    <h2>Záporná částka na DPH účtu</h2>
    <p>Další věco co jsem zjistil je, že na <em>účtu pro platby DPH</em> mám <em>-0.21 kč</em>. Do doby než jsem se sem registroval jsem vůbec nevěděl že nějaký takový účet vůbec mám. Myslel jsem že to prostě platím finančnímu úřadu na jejich účet, ne že se chovají jako banka a zřídili mi u nich vlastní účet. Ale ok. Mohli by mi třeba občas poslat výpis, to by bylo fajn.</p>
    <p>Jak se vůbec může stát, že tam mám zápornou částku v haléřích? DPH platím vždycky tak, že vyexportuju XML z fakturoidu, nahraju ho na daňový portál, odešlu a zobrazí se mi QR kód, který zaplatím přes mobilní bankovnictví z mého podnikatelského účtu. To tam mají zaokrouhlovací chybu? A kdybych si toho nevšiml, tak se mi zase buduou účtovat nějaké úroky z prodlení v řádu stokorun?</p>
    <h2>(Ne)konkludentní odevzdání</h2>
    <p>Pak jsou tam různé další divné věci, jako že odevzdání některých dokumentů (například Kontrolního hlášení DPH), které jsem poslal, je započítáno jako <em>konkludentní</em>. <em>Konkludentní</em>, to jsem si teda musel vygooglit.</p>
    <blockquote>
        Konkludentní právní jednání je projev vůle učiněný jiným způsobem než slovně (tedy ne ústně nebo písemně), přičemž právně jednající takovým způsobem, jako je např. kývnutí hlavou, potřesení rukou, nevyjádření protestu, mlčky, vyjádří svou vůli se právně vázat.
      </blockquote>
    <p>Ok, ale já rozhodně nic <em>konkludentně</em> nevyjadřoval. Naopak tam posílám datovou schránkou různé dokumenty každý měsíc. Tedy explicitně říkám „<em>tohle a tohle je takhle a takhle</em>“. O to větší bizár, že když to rozkliknu, tak tam přímo vidím to PDF, co se generuje z toho co jsem tam odevzdal. Nebo to má znamenat, že to přijali <em>konkludentně</em>? Cože? Vždyť na to mám potvrzení o přijetí.</p>
    <h2>Neodeslané odeslání doručené před měsícem</h2>
    <p>Když si rozkliknu jednotlivé záznamy, tak jsou tam detaily jako:</p>
    <blockquote>
        Datum a způsob odeslání; 10.3.2021, neodesílá se
      </blockquote>
    <blockquote>
        Datum a způsob doručení; 25.2.2021, doručeno adresátovi
      </blockquote>
    <p>Tedy záznam je doručen měsíc předtím, než je odeslán <em>neodesláním</em>. Cože? Navíc kam co bylo doručené? Já jsem rozhodně nic nedostal, ani poštou, ani emailem, ani datovou schránkou. Ani jsem v těhle datumech nic neposílal, že by to jako bylo že způsob doručení je k nim. Kdo co kam teda odeslal, i když neodeslal, a jak to mohlo být doručeno?</p>
    <h2>Nedoúročený předpis daně</h2>
    <p>Dál řádky jako:</p>
    <blockquote>
        DAŇ Z PŘIDANÉ HODNOTY běžná platba daně/poplatku 3.12.2020 XXXXXkč
      </blockquote>
    <p>Což je ok, protože to jsem tam poslal. Následuje řádek:</p>
    <blockquote>
        DAŇ Z PŘIDANÉ HODNOTY přiznaná daň 28.12.2020 XXXXXkč
      </blockquote>
    <p>Což je taky ok, protože si to z mého účtu strhlo tu částku, kterou jsem tam poslal, a kterou jsem hlásil jako DPH. Ale když na to kliknu, abych si zobrazil detaily, tak mi to zobrazí že u toho je „<em>Nedoúročený předpis daně</em>“. Cože? Jaký nedoúročený předpis daně? Co to znamená? Měl jsem zaplatit XXXXX, zaplatil jsem XXXXX 23 dní předem. Peníze se strhly. Tak co je <em>nedoúročené</em>? Kdy se to doúročí? Má mě to nějak trápit? Co tahle informace znamená?</p>
    <h2>Zpoždění v datech</h2>
    <p>Daně za 2020 jsem platil myslím 25.3.2021 (možná o den déle), když jsem do portálu koukal, tak už byl duben. Přesto tam nebyla vidět ani platba, kterou jsem odeslal, ani že bych ty daně vyplnil a systém to poznal.</p>
    <p>To jako někde sedí lidi, kteří to tam datlují ručně, s několika týdenním zpožděním? Cože? Vždyť ty daně odesílám jako XML, ve strojově zpracovatelném formátu.</p>
    <h2>Zase další Covid opatření</h2>
    <p>Taky jsem se dozvěděl, že mi úřad na mé daňové účty vyplatil nějaké Covid kompenzační bonusy, o které jsem nežádal. Souvisí to s podvodníky, na které jsem narazil v minulých mesících, a které jsem hlásil na státní zastupitelství jako podvodné jednání (viz <a href="Dva_podvodnici.html">Dva podvodníci</a>)? Nebo to jsou nějaké plošné kompenzace?</p>
    <p>
      <a href="Statni_zklamani/kompenzace.png">
        <img src="Statni_zklamani/kompenzace_thumb.jpg" />
      </a>
    </p>
    <p>Když si to rozkliknu, tak se dají najít čísla jednací. Jenže abych se dostal k obsahům, tak potřebuju heslo. Cože? Jaké heslo? Proč když jsem přihlášený ověřeným způsobem, přes datovou schránku, tak potřebuju nějaké heslo? To samozřejmě nemám, protože jestli mým jménem žádal nějaký podvodník o kompenzace, tak heslo poslali jemu a ne mně. A jestli to udělal úřad sám, tak se taky neobtěžoval mi dávat hesla.</p>
    <p>Jako je hezké, že se mi to připsalo na nějaký daňový účet, místo aby se to vyplatilo podvodníkovi (pokud to tedy souvisí). Ovšem kdybych se do nově uvedeného portálu nepodíval, tak se o tom ani nedozvím, natožpak abych toho mohl nějak využít.</p>
    <p>A teď mám být ve stresu z toho, že jestli to byly fakt peníze přidělené na žádost od podvodníka, tak je stát bude vymáhat po mně z mých daňových účtů? To si je pak sami strhnou zase v nějakém <em>-50 200 kč</em> vyrovnání, které nebudu mít tušení, kde se vůbec vzalo, nebo je budu muset někam posílat? Tenhle portál nefunguje jako internetové bankovnictví, že bych mohl s těmi účty disponovat jak chci, takže ani nebudu mít možnost to z nich poslat, a budu to tedy muset platit z osobních účtů, a pak platit na daních míň?</p>
    <p>Celkově se moje pocity dají shrnout, jako nekonečný bizár. Ten systém nevypadá graficky špatně, přesto ale působí naprosto zmatečně. Nikde není vysvětleno co vlastně který řádek či záznam znamená. Prostě se předpokládá, že to víte a chápete. Je hezké, že se tam dá jednoduše proklikat na různé události, ale když nemám jak zjistit co to má za význam, tak k přenosu informace jaksi nedochází a moje uživatelská zkušenost je velmi špatná. Taky mi přijde, že tam mají divné normalizace dat, a občas tam cpou něco co má v originálních záznamech asi nějakou kolonku, tady na to žádná kolonka nebyla, tak to nacpou do jiné.</p>
    <h1>Zvířátko nakonec (pozitivní zkušenost)</h1>
    <p>Paradoxně ta nejlepší zkušenost s jednáním s nějakou částí státu, bylo jednání s policií ohledně dvou podvodníků, o kterých jsem tu psal dřív (<a href="Dva_podvodnici.html">Dva podvodníci</a>).</p>
    <p>K obsahu jednání se bohužel nemůžu vyjadřovat, ale co se týče formy, tak vše proběhlo naprosto korektně. Na danou dobu jsem měl schůzku na místním oddělení policie. Po kontrole občanského průkazu jsem byl vpuštěn do budovy. Tam si mě během krátké chvíle čekání vyzvedla policistka, a uvedla mě do kanceláře. Měla na mě vyhrazenou asi hodinu, během které mi do detailu vysvětlila stav v jakém je jednání, co se po mě bude vyžadovat, a jaký bude další průběh a co můžu očekávat. Vzala si mojí verzi výpovědi, kterou mi potom slovně zrekapitulovala. Dala mi několik poučení, které mi do detailu vysvětlila před tím, než jsem je podepsal. Byla vděčná, když jsem jí přinesl podklady mimo papírové kopie i na CD (záznam jednání s podvodníkem, výpisy z pohybu na účtu a tak podobně), protože mají nějaké terminály, které neumoňují připojit flashdisk.</p>
    <p>Celkově jsem z toho měl velmi příjemný pocit, že jednám s kompetentním člověkem. Například už jenom to, že mi fakt do detailu vysvětlila různé papíry, než je po mě chtěla podepsat. Fakt bych tohle chtěl někdy zažít i na jiných úřadech, kde na mě typicky nemají čas a když chci třeba něco vysvětlit, tak mám pocit jak kdybych byl největší opruz co museli ten týden zažít.</p>
    <p>Druhá zkušenost je se Státním zastupitelstvím, kam mi zmiňovaná policistka doporučila nahlásit druhého podvodníka, který mým jménem žádal o Covidové kompenzace. Celé to byl poměrně jasný proces. Našel jsem si formuláře, které jsem vyplnil a poslal na Statní zastupitelství mého okresu. Po pár týdnech jsem dostal zpět informaci o přijetí žádosti, kde byly všechny podstatné informace, čísla jednací, včetně potvrzení mojí žádosti o informování o průběhu vyšetřování a jednání.</p>
    <h1>Závěr</h1>
    <p>Celkově začínám být příšerně otrávený ze <em>statního interface</em>. Když se nad tím zamyslíte, tak stát není nic jiného, než korporace, která nějak spravuje dané území a lidi, kteří na něm žijí. Je to forma prakticky největší korporace na daném území, zaměstnávající stovky tisíc lidí. Tak proč sakra nemůžou fungovat uživatelsky přívětivě? A seriózně, místo posílání emailů s dvěma druhy červeného fontu a RTF dokumentů.</p>
    <p>Mohli by fungovat alespoň jako třeba tradiční konzervativní banka (model starý stovky let), ne jako banda amatérů, kteří přijímají žádosti o vyplacení kompenzací od neověřených a nikde neuvedených emailových adres, i když v registrech mám uvedenou kontaktní emailovou adresu a datovou schránku, kterou má úřad povinnost používat.</p>
    <p>Samozřejmě, je to řečnická otázka, protože ze své vlastní zkušenosti práce pro Nárnodní knihovnu vím, proč. Jenže stejně mi to nedá a rozčiluje mě to.</p>
    <p>Teď přemýšlím, jak tohle řešit. Asi si teda najmout nějaké daňové poradce, nebo učetní? Já chci dělat svojí práci, beru že mám platit daně. Jenže není v pořádku, když mi stát účtuje poplatky z prodlení a v záznamech se dějou věci, které ani nechápu, natožpak abych měl možnost to neustále sledovat a reagovat na to.</p>
    <p>Všechny poplatky, daně, sociální a zdravotní se snažím platit vždycky včas, typicky je platím předem, a když něco udělám blbě, tak beru že jsem to udělal blbě a bez keců doplatím rozdíly a tak podobně. Jenže tohle po mě vyžaduje, abych se v tom jejich systému vyznal, abych se vyznal ve všech změnách co která vláda zrovna ten který měsíc udělá, jak se změní kompenzace, abych věděl, které jsou plošné, a které mým jménem žádají nějací podvodníci. Předpokládá se, že vím co znamená, že věc je doručená a odeslaná neodesláním, a kdy je ok že je něco konkudentní a kdy to ok není. A tohle prostě asi přesahuje mojí schopnost se s tím poprat.</p>
    <p>Jak tohle řešíte vy? Já si začínám pomalu myslet, že bych potřeboval sekretářku a učetní.</p>
  </body>
</html>

