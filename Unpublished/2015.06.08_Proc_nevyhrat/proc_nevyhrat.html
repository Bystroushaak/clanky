<p>Padl Eurojackpot a 2.466 miliardy <a href="http://zpravy.aktualne.cz/ekonomika/hlavni-vyhra-v-eurojackpotu-padla-vyherce-bere-1-4-miliardy/r~04897264b9a611e49f60002590604f2e/">vyhrál</a> čech. Ač nekoukám na televizi a nečtu noviny, téhle zprávě se prostě ani nešlo vyhnout. Dostala se ke mě od kolegů, zaslechl jsem jí v metru, zahlédl v titulcích novin, když jsem šel kolem trafiky. Dokonce i v práci se mě kolega zeptal, co bych dělal, kdybych to vyhrál já. Nezbylo mi tedy nic jiného, než se zamyslet a zkusit vcítit do téhle situace.</p>

<!--break-->

<p>2.466 miliardy jen tak z ničeho nic, to je ohromná suma a ohromná změna. Ty možnosti, které to člověku dává, jsou skoro nepřeberné. Samozřejmě mě hned začaly napadat věci, které bych si koupil a co všechno bych si mohl dopřát. Znáte to, taková ta klasická ego reakce - koupil bych si jachtu, letěl do vesmíru, cestoval. Napadají mě luxusní věci, činnosti, a zážitky, které bych mohl dělat. Které miliardáři dělají.</p>


<p>Když mi to dojde, následuje rychlé vystřízlivění; Vždyť tohle přece vůbec nejsou věci, které bych <i>opravdu</i> chtěl dělat. Mohl bych to třeba investovat - věnovat peníze potřebným, založit školu, angažovat se v nějakých hnutích (ekologie? zvířata? lidská práva?). Ale jak tak nad tím přemýšlím, stále víc mi dochází, že to jsou jen další převzaté ideály. Věci, které bohatí dělají a které pro mě neznamenají nic osobního, a vůbec nevychází z mých motivací.</p>


<p>Asi bych mohl změnit svět. Nemyslím tím přinést mír a lásku, blahobyt, řešení hladomoru a rakoviny, ale prostě měnit dění kolem sebe tak, jak by se mi líbilo. Nátlakem, manipulacemi a silou peněz ohybat realitu kolem svých myšlenek. Jenže čím víc nad tím přemýšlím, tím víc mi dochází, že ve všech těhle případech bych vlastně něco ztratil. Dokonce to úplně nejdůležitější - sám sebe.</p>


<p>Samotná možnost utrácet takovou částku by mě změnila a naprosto zpřeházela mé motivace a žebříček hodnot. Ztratil bych chuť pokračovat v práci a síla peněz by mi nedala, abych nevyzkoušel divoké věci, protože bych najednou mohl. Je jednoduché říct, že bych nic šíleného nedělal, jenže jak se znám, tak bych chtěl zkusit všechno možné a i kdyby ne, i kdybych se věnoval jen naprosto civilizovaným a chvalitelným činnostem, stejně bych se ztratil. Nakonec by se stalo, že všechny ty možnosti by mě změnily, nacpaly se místo toho, co mě baví a co chci dělat.</p>


<p>Bylo by to jako kdyby k nám z ničeho nic přiletěli mimozemšťani a dali nám dary nanotechnologií, kterými je možné okamžitě sestrojit veškerou techniku. Databázi všech znalostí o vesmíru, řešení všech filosofických otázek, kolekci veškeré literatury. Umělé inteligence, které se starají o všechny naše potřeby. Nejenom, že by nám tím nepomohli, ale ještě by tím sebrali veškerou motivaci se rozvíjet a překonávat se. Přišli by jsme o všechny možnosti jít vlastní cestou a naše motivace by byly nahrazena možnostmi, které nám dali.</p>


<p>Disponovat utratitelnou částkou ve výši dvě a půl miliardy bych vlastně ani nechtěl. Pokud bych si měl vybrat mezi životem tak jak skutečně chci žít a životem v bavlnce s nekonečnými možnostmi, beru radši svůj život. Své motivace, ideály a sny, které se třeba nikdy nesplní, ale stále k nim můžu směřovat.</p>


<p>Pokud bych vyhrál jen pár milionů, tak by mi to asi i mohlo pomoct a možná bych je byl schopný zvládnout bez ztráty sebe sama. Ale miliardy? </p>


<p>Jako kdybych se díval do plamenů slunce, které slibuje ohromnou moc, v myšlenkách jsem se odvrátil a rozhodl se dary tohohle druhu nepřijmout, abych nepřestal existovat a nezměnil se v někoho jiného.</p>


<p>Děkuji, nemám zájem.</p>


<!--
    Written in CherryTree, converted to HTML by cherrytree2html.py

    - http://www.giuspen.com/cherrytree/
    - https://github.com/Bystroushaak/cherrytree2html.py
-->